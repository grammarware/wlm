Engelen, gemeente ’s-Hertogenbosch

Graaf van Solmsweg 73 en 75

Kadastraal	: ‘s-Hertogenbosch, R-654

Eigenaar	: 

Huidige functie	: kerk/[astorie	Bouwjaar	: 1933

Architect	: H.M. de Graaf

Oorspr.functie	: kerk/pastorie

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 26-11-2007



globale aanduiding van het perceel

Context

(Bouw)historie:

Engelen is sinds 1481 een zelfstandige parochie met als patroon St.
Lambertus. Deze werd in 625 in Maastricht geboren en stierf in 705. Hij
werd in Luik (Belgiл) begraven. Van 1610 tot 1797 had Engelen geen
zelfstandige parochie. De gelovigen gingen in Bokhoven en later in
Orthen naar de kerk. Na de heroprichting van de parochie in 1797 kerkten
de Engelenaren enige tijd in een door de parochie aangekocht huis dat
tot kerk en pastorie werd verbouwd. Kort daarna werd er een klein kerkje
gebouwd dat in 1820 werd vergroot. In 1829 werden deze kerk en pastorie
gesloopt en er werd een nieuwe eenvoudige kerk in Waterstaatsstijl
gebouwd. Deze was gelegen aan de rand van het dorp langs het riviertje
de Dieze. In 1933 werd ook deze kerk afgebroken om plaats te maken voor
een nieuwe en grotere Lambertuskerk naar een ontwerp van de regionaal
zeer bekende architect H.M. de Graaf uit ’s-Hertogenbosch. Hij
ontwierp binnen de gemeente Den Bosch nog diverse andere religieuze
gebouwen zoals de San Salvatorkerk (in samenwerking met J. de Graaf) in
Orthen en het parochiehuis (vanaf 1984 genoemd wijkgebouw De Slinger)
evenals het er naast gelegen Eucharistische Kring Huis. Zijn ontwerpen
worden allen gekenmerkt door een sober traditionalisme. Dit is ook
duidelijk herkenbaar in het kerkgebouw in Engelen: het gebouw heeft een
vrij traditioneel-sober karakter, maar in de expressieve hoofdvorm en de
uitwerking van diverse details zien we de invloed van het
baksteenexpressionisme van de Amsterdamse school.

De Lambertuskerk werd op 24 oktober 1933 door bisschop Diepen van Den
Bosch ingewijd. Ondanks het oorlogsgeweld in de laatste maanden van
1944, toen Engelen zwaar onder vuur lag, bleef de schade aan het gebouw
en het interieur beperkt. Enkel de oostelijke gevel van de kerk werd
beschadigd.

Deze beschrijving met waardestelling heeft betrekking op het gehele
kerkgebouw, interieur en exterieur. De pastorie is tegelijk met de kerk
gebouwd, eveneens naar ontwerp van H.M. de Graaf. De pastorie wordt
geacht binnen de beschermende werking van de Monumentenverordening te
vallen.

Ligging:

Het kerkgebouw ligt samen met de pastorie op een breed rechthoekig
perceel dat aan de achterzijde (west) begrensd wordt door de
Achterstraat en aan de voorzijde (oost) door de Graaf van Solmsweg en de
Dieze. Op dit perceel stond tot 1933 ook de oudere voorganger, de
Waterstaatkerk uit 1830, met de oude pastorie. Deze kerk had een
verbinding met het naastgelegen (noord) kloostergebouw. Ook het huidige
kerkgebouw had een verbinding met dit voormalige klooster. Deze is
tegenwoordig dichtgezet. Ten zuiden van het kerkgebouw ligt de pastorie
die middels een portaal met het schip van de kerk in verbinding staat en
ook een verbinding heeft met de sacristie. 

 

Beschrijving

Algemeen (hoofdvorm, kap):

De driebeukige pseudobasiliek is opgetrokken in schoon metselwerk
(Vlaams verband) en heeft een zadeldak dat haaks op de Graaf van
Solmsweg staat. Het gebouw heet een iets lagere en smallere, uitgebouwde
portaaltravee met eigen zadeldak. Dit wordt herhaald in de laatste
travee (priesterkoor). Het tussen deze uitgebouwde traveeлn liggende
schip telt vier traveeлn. Deze indeling is aan de buitenzijde zichtbaar
aan de steunbeergeleding en de situering van de vensters in de
zijgevels. 

Dit dak is gedekt met gesmoorde Hollandse pannen en heeft op beide
dakvlakken vier grote dakkapellen onder een zadeldakje. Op het dak staat
een dakruiter die geheel bekleed is met leien en ook de kapellen aan de
voorzijde (oost) zijn gedekt met leien. De luidklok is in 1948 gegoten
bij de Gebr. Van Bergen uit Heiligerlee. Op de klok staan de namen
Maria, Antonius, Anna, Gertrudis en Hildegondis. Links en rechts van de
ingang aan de oostzijde heeft de kerk twee veelhoekige kapellen. Een
lagere driezijdig gesloten apsis sluit de koortravee af.

Gevels:

Alle gevels zijn uitgevoerd in schoon metselwerk. De spitsboogvormige
ramen in de zijgevels en voorgevel (oostzijde) bevatten glas-in-lood.
Deze acht vensters in de zijgevels zijn steeds in paren aangebracht.
Tussen de paren zijn steunberen aangebracht. In beide dakvlakken van het
zadeldak zijn vier met zadeldakjes gedekte dakkapellen opgenomen die
vensters bevatten met glas-in-lood. In de voorgevel aan de oostzijde zit
een grote ingang met rondboog. In de rondboog is een imitatie hardstenen
sluitsteen opgenomen en aan weerszijden van de ingang zit een smal
zijlicht met glas-in-lood. 

Boven de ingang zitten vier vensters die samen een spitsboog vormen. Het
glas-in-lood in deze vensters en de drie spitsboogvensters in de
veelhoekige kappellen is na granaatinslagen in 1944 vervangen. Met
uitzondering van de vervangen ramen in de voorgevel zijn alle
glas-in-loodramen (zijgevels en dakkapellen) ontworpen door de firma
Basart en Sloet uit Den Haag in 1933. Al deze vensters zijn voorzien van
kunststof voorzetramen. Deze dienen als bescherming voor het
glas-in-lood en hebben tegelijk een isolerende functie.

Ruimtelijke indeling:

Via de grote ingang aan de oostzijde betreedt men het tochtportaal.
Rechts in het tochtportaal zit een doorgang die toegang verschaft tot de
trap in de rechter kapel naar het orgelbalkon. Behalve de trap naar het
balkon bevat de rechter kapel ook een ruimte (toegankelijk vanuit de
kerkruimte) waar oorspronkelijk een beeld van de heilige Blasius stond.
In deze ruimte staat nu een doopvont. De linker kapel is toegankelijk
vanuit de kerk en was oorspronkelijk ontworpen als doopkapel. Deze
ruimte is nu ingericht als Gedachteniskapel. Het bankenplan en de banken
dateren uit de bouwtijd en bieden plaats aan 300 kerkgangers aan
weerszijden van een middenpad dat naar het altaar leidt. Het aanzicht
van het interieur wordt bepaald door zeven met baksteen bekleedde
paraboolbogen in het schip. Hierdoor krijgt het kerkgebouw een markante
ruimtelijke werking. 

In de rechter zijmuur (noordelijke zijbeuk) is een viertal biechtstoelen
verwerkt die worden afgesloten door een gordijn. 

Deze zijbeuk eindigt aan de westelijke zijde in een nis die
oorspronkelijk als rustaltaar was ingericht. Tegenwoordig staat hier een
beeld van de heilige Lambertus. De linker zijbeuk eindigt in een nis die
in gebruik is als Mariakapel. Rechts van deze kapel, op de hoek met het
priesterkoor, staat een bakstenen preekgestoelte. Deze is onderdeel van
het oorspronkelijke ontwerp van de kerk. In de linker zijmuur (van de
zuidelijke zijbeuk) zit een doorgang naar de naastgelegen pastorie. Deze
is nog steeds als zodanig in gebruik. Het wat hoger gelegen priesterkoor
wordt rond afgesloten. Rechts van het priesterkoor is een kleine ruimte
die als berging wordt gebruikt. Links is de toegang tot de sacristie.
Deze staat in verbinding met de pastorie. Onder dit deel van de kerk
(priesterkoor, berging en sacristie) is een ondiepe kelder.

Interieurelementen

De binnenmuren van de kerk bestaan uit schoon metselwerk van zacht gele
baksteen waar enkele donkere banden in zijn verwerkt. De lagere
zijbeuken worden van het schip gescheiden door een rij van drie
natuurstenen kolommen die middels bakstenen bogen met elkaar verbonden
zijn. De vloer van de kerk is betegeld met vierkante beige, rode en
grijze vloertegels met zwarte accenten van firma Ras uit Den Bosch. Deze
omlijsten de twee vakken met kerkbanken in het schip. Het tongewelfde
plafond tussen de bogen is vervaardigd van blank hout waarvan enkele
banen groen zijn geschilderd. 

Het interieur dateert nog geheel uit de bouwtijd. Dit geldt zowel voor
de indeling als het nagelvaste interieur. Bovendien zijn er veel stukken
uit de inventaris van de vorige kerk overgegaan naar deze kerk. Het
orgel in zijn huidige vorm dateert uit 1937. Het is gemaakt door Fa.
Vermeulen te Weert en bevat de orgelpijpen van het orgel uit de vorige
kerk. In de Gedachteniskapel staat een beeld van st. Jozef en een
18de-eeuws Zuid-Nederlands lindenhouten Mariabeeld. In het muurwerk
boven de bogen zitten schilderingen (links vier en rechts vier), in 1933
gemaakt door de norbertijn M.W. van Helvoirt van de abdij van Berne.
(Het patronaatsrecht over de kerk van Engelen kwam in 1285 in handen van
de norbertijnenabdij van Berne. De parochie wordt nog steeds bediend
door de norbertijnen van deze abdij, die sinds de 19e eeuw in Heeswijk
is gevestigd.) 

Deze schilderingen stellen het eigenlijke Kerkelijke Jaar voor. De al
eerder genoemde glas-in-loodramen in de dakkapellen en de
spitsboogvensters zijn uitgevoerd in een sobere Amsterdamse Schoolstijl.
Tegen beide zijmuren (van zowel de noordelijke als zuidelijke zijbeuk)
hangen kruiswegstaties die afkomstig zijn uit de vorige kerk, net als de
19de-eeuwse 16-armige kaarsenkroon die midden in het schip hangt.

Het altaar in de apsis is ontworpen door de architect van de kerk, H.M.
de Graaf, en is vervaardigd door Vervoordeldonk uit Den Bosch. Achter
het altaar hangt een missiekruis uit 1934 en links hiervan hangt een
wandkleed met een afbeelding van st. Norbertus. Dit kleed is in 1985
vervaardigd door enkele parochianen ter ere van het 700 jarige bestaan
van het pastoraat van de Norbertijnen in Engelen.

Constructies:

De gehele constructie van de kerk dateert uit 1933 en wordt visueel
gekenmerkt door de zeven bakstenen paraboolbogen in het schip. Ook de
kap heeft het oorlogsgeweld goed doorstaan en verkeert nagenoeg in
oorspronkelijke staat.

Erf, bijgebouwen, diversen:

Links (zuidelijk) van de kerk staat de pastorie die zowel met het schip
als met de sacristie van de kerk in verbinding staat.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De St. Lambertuskerk aan de Graaf van Solmsweg 73 te Engelen is
gesitueerd op een zeer beeldbepalende plaats langs de Dieze en op het
perceel waar voorheen ook de 19de-eeuwse voorganger van de kerk stond,
links van het voormalige klooster en pensionaat uit het eerste kwart van
de 19de eeuw. De kerk is dan ook van stedenbouwkundig belang. Daarnaast
heeft het gebouw een hoge architectonische waarde vanwege het vrij
traditioneel-sober karakter, waar in de expressieve hoofdvorm en de
uitwerking van diverse details duidelijk de invloed van het
baksteenexpressionisme van de Amsterdamse school te zien is. Deze kerk
is in zijn bouwstijl, constructie en gaafheid een goed en bijzonder
voorbeeld van kerkelijke architectuur in het tweede kwart van de 20ste
eeuw en vertegenwoordigt daarmee een zekere zeldzaamheidswaarde binnen
de gemeente ’s-Hertogenbosch.

2. Bouw- en/of kunsthistorische waarden

Het gebouw dateert geheel uit 1933 en heeft vrijwel geen wijzigingen
ondergaan. Vanwege deze intacte bouwhistorie heeft het pand
bouwhistorische waarde. De sobere maar markante bouwstijl waarin het
kerkgebouw is uitgevoerd, naar een ontwerp van de regionaal bekende
architect H.M. de Graaf, geeft het object kunsthistorische waarde.
Bovendien bevat het gebouw waardevolle decoratieve (interieur)elementen
uit de bouwtijd, vervaardigd door gerenommeerde ateliers en
ambachtslieden. Tevens zijn er diverse kostbare inventarisstukken uit de
oudere voorganger van deze kerk aanwezig. Deze elementen tezamen geven
het kerkgebouw een hoge kunsthistorische waarde. 

3. Cultuurhistorische waarden

Als geheel gaaf en nog steeds als zodanig functionerend kleinschalig
kerkgebouw uit 1933 heeft het object cultuurhistorische waarde. Het
gebouw kenmerkt de geschiedenis van de parochie binnen Engelen en
markeert de bloei van deze gemeenschap in deze periode. 

Het object St. Lambertuskerk aan de Graaf van Solmsweg 73-75, bestaande
uit een zeer gave (zowel interieur als exterieur) kerk uit 1933 naar
ontwerp van de Bossche architect H.M. de Graaf met authentieke
interieuronderdelen uit de bouwtijd en diverse inventarisstukken uit de
19de-eeuwse voorganger samen met de pastorie, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Bouwtekening kerk en pastorie 1933



Redengevende omschrijving Graaf van Solmsweg 73-75                      
                 ’s-Hertogenbosch

  PAGE  1 

