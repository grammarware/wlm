’s-Hertogenbosch

Postelstraat 36 – 36A

Kadastraal	: ’s Hertogenbosch, G-6125

Monumentnr.     : SOM0477

Huidige functie	: kapsalon-woning	Bouwjaar	: ca. 1900, oude kern

Architect	: 

Oorspr.functie	: woon-werkhuis

 

Verbouwingen	: ca. 1900, 1935, 1997

Archief		: Gemeente ’s-Hertogenbosch, afdeling BAM

Datum document:17-09-2007



globale aanduiding van het perceelContext

(Bouw)historie:

Het pand Postelstraat 36-36A stond vroeger bekend als “De
Calvarieberg". Een gesneden Calvarieberg met 3 kruisen zat voorheen
boven de deur. Rond 1900 is het oude pand verbouwd: het vaste achterhuis
werd met een lage verdieping verhoogd en gelijk getrokken met het
voorhuis. Het geheel werd voorzien van een plat dak. Bovendien werd de
voorgevel geheel vernieuwd. In 1935 werden er nog enkele wijzigingen
doorgevoerd. Zo werd er een nieuwe pui gerealiseerd met twee ingangen en
een nieuwe opgang naar de verdieping. Deze wijziging is nog steeds
herkenbaar in de huidige pui. Tegenwoordig is de verdieping nog steeds
in gebruik als woning. Tot 1997 was op de begane grond een winkel
gevestigd. In 1997 is de plattegrond daar gewijzigd, ten behoeve van de
nieuwe functie: kapsalon. 

Ligging:

Postelstraat 36-36A ligt aan de westelijke kant van de Postelstraat en
in de zichtas van de Stoofstraat. Het perceel strekte zich vroeger
helemaal uit tot aan de achterliggende Dieze. Het losse achterhuis, dat
op het achtererf aan de Dieze ligt, hoort tegenwoordig niet meer bij het
perceel van nr. 36. Waarschijnlijk is het perceel in de loop van de 19de
eeuw opgesplitst. Achter het hoofdpand ligt een plaatsje.

De Postelstraat dankt zijn naam aan het voormalige Refugiehuis der nog
altijd bestaande Abdij van Postel. De Abdij had in 1258 van een
vrijgevig Bosch poorter, Lambertus Sus genaamd, daar een huis gekregen. 

Beschrijving

Algemeen (hoofdvorm, kap):

Het object omvat een voorhuis met vast achterhuis. Hoewel het voorhuis
en achterhuis even hoog zijn opgetrokken, zijn er intern diverse
niveauverschillen. Het achterhuis heeft een kelder (ligt gedeeltelijk
boven peil), twee volle verdiepingen en een lagere (zolder)verdieping.
Het voorhuis heeft een hoge begane grond en twee verdiepingen. Het
geheel wordt gedekt door een plat dak. 

Voorgevel:

De twee vensterassen brede voorgevel is gepleisterd en voorzien van
schijnvoegen. De winkelpui op de begane grond dateert grotendeels nog
uit 1935. Recent is de centrale vensterpartij gewijzigd in een ingang en
is de rechter ingang gewijzigd in een venster. De woningingang links in
de gevel is ongewijzigd en bevat nog de voordeur uit 1935. Boven deze
ingang een 4-ruits bovenlicht. Rechts hiervan, centraal in de pui, de
winkelingang met dubbele openlaande deuren en een dubbel 4-ruits
bovenlicht. Uiterst rechts een venster tot op de grond (voormalige
ingang) met een 4-ruits bovenlicht. De pui wordt afgesloten door een
kordonlijst. Op de verdieping boven deze lijst twee vensters met
T-draairamen en een bovenlicht met uitzetraam. De lekdorpels van deze
vensters zijn opgenomen in de kordonlijst. Boven de vensters is in het
pleisterwerk een schijn hanenkam opgenomen met diamantkop. Op de tweede
verdieping, boven een tweede kordonlijst, worden deze twee vensters
herhaald met de toevoeging van een sierlijk uitgevoerd doorvalhek. De
gevel wordt afgesloten door een bakgoot op klossen.

Zijgevels:

Het pand wordt aan beide kanten begrensd door bebouwing. Alleen de
rechter zijgevel steekt iets boven het buurpand uit. Voor zover
zichtbaar is dit gedeelte van de gevel blind uitgevoerd en gepleisterd.

Achtergevel:

De achtergevel is slechts gedeeltelijk zichtbaar vanuit de openbare
ruimte. De gevel is gepleisterd en heeft op de eerste verdieping twee
naast elkaar geplaatste vensters met 6-ruits ramen en op de tweede en
zolderverdieping twee boven elkaar geplaatste vensters. Deze bevatten
T-draairamen en een bovenlicht. Links van het onderste venster een heel
klein venstertje. De gevel wordt afgesloten door een eenvoudige
daklijst.

Ruimtelijke indeling:

Op tekening (1997) is de ruimtelijke indeling van de begane grond van
het pand als volgt weergegeven: Uiterst links is de opgang naar de
verdieping. De rest van de begane grond van het voorhuis is in gebruik
als kapsalon. Onder het achterhuis zit een kelder (deels boven peil) die
vanuit de gang rechts in het achterhuis toegankelijk is. Vanuit deze
gang is ook een tweede trap (19de-eeuws trappenhuis) naar de verdieping
bereikbaar. Deze is deels door de oude brandmuur geplaatst. De
vertrekken links van de gang in het achterhuis naar de achtergevel zijn
in gebruik als woonruimte. Over de indeling van de verdiepingen is geen
recente informatie voorhanden. Op tekeningen uit 1935 zet het
trappenhuis rechts tegen de brandmuur zich door tot op de tweede
verdieping en is er tegen de rechter zijmuur van het achterhuis nog een
trap naar de zolderverdieping. Er loopt een rookkanaal tegen de
brandmuur tussen voor- en achterhuis en zijn rookkanalen zowel tegen de
rechter- als linker zijmuur.

Constructies:

Uit documentatie blijkt dat de eerste en tweede verdiepingsbalklaag van
zowel het voorhuis als het achterhuis samengesteld en van eiken is. In
het voorhuis is ook nog een sleutelstuk aangetroffen. Het plafond van de
kelder onder het achterhuis is niet meer in originele staat. 

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met de buurpanden.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als voormalige 19e-eeuwse winkel-woning, gelegen in de zichtas van de
Stoofstraat, heeft het pand Postelstraat 36 stedenbouwkundige waarde.
Tevens is het van belang vanwege de ligging op een oud kavel dat tot
halverwege de 19de-eeuw doorliep tot aan de achterliggende Vughterstroom
(Binnendieze), waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. De gepleisterde voorgevel is een beeldbepalende
factor binnen deze gevelwand aan de Postelstraat.

2. Bouw- en/of kunsthistorische waarden

Het laat 19de-, vroeg 20ste-eeuwse pand heeft een waardevolle oude kern,
waarvan de oorspronkelijke verdeling in voorhuis met vast onderkeldert
achterhuis nog duidelijk herkenbaar is. Het pand heeft dan ook een hoge
bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
laat-middeleeuws woonhuis van het Bossche type, waarin diverse
vernieuwingen herkenbaar zijn uit verschillende historische perioden.

Het object Postelstraat 36-36A, bestaande uit een rond 1900 verbouwd
woon-werkhuis met een oude kern,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Postelstraat 36 – 36A                       
          ’s-Hertogenbosch, GMSP II

  PAGE  1 

