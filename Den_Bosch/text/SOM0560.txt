’s-Hertogenbosch

Hertog Hendriksingel 1

Kadastraal	: ’s-Hertogenbosch, N-0115

Monumentnr.	: SOM0560

Huidige functie	: wonen	Bouwjaar	: 1955

Architect	: W.A.M. van der Ven c.s., Velp

Oorspr. functie	: wonen

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 29-04-2009



globale aanduiding van het perceelContext

(Bouw)historie:

Het pand is gesitueerd in het omvangrijke Plan Zuid. Deze in de eerste
helft van de jaren vijftig in de voormalige schootsvelden van de stad
gerealiseerde uitbreidingswijk voor de gegoede middenklasse (Zuid I) is
aangelegd naar een ontwerp van het Rotterdamse bureau Kuiper, Gouwetor,
De Ranitz en Bleeker, in samenwerking met de dienst Gemeentewerken.
Langs de als een hoofdverbinding in de wijk fungerende Pettelaarseweg is
geheel overeenkomstig de naoorlogse stedenbouwkundige uitgangspunten
hoogbouw gerealiseerd, zowel evenwijdig aan als haaks op deze weg. Pas
daarachter ervaart men het intieme karakter van de door laagbouw
bepaalde woonbuurtjes. De flats aan de Pettelaarseweg vormen markante
poortgebouwen voor deze buurtjes. De vanuit de stad gezien aan het begin
van de wijk gelegen Hertog Hendriksingel accentueert tezamen met de
Gregoriussingel de entree van Zuid en ook hier fungeert de bebouwing als
een poortgebouw, langs ruime percelen met veel groen die de overgang
vormen naar het Bossche Broek. De ruime aandacht voor licht, lucht en
ruimte zoals die eertijds bestond blijkt bovendien uit het nabijgelegen
Zuiderpark uit 1958. 

De villa met garage aan de Hertog Hendriksingel 1 dateert uit 1955 en
accentueert tezamen met de belendende vrijstaande villa’s de overgang
van de Bossche binnenstad naar de hoogbouw langs de Pettelaarseweg. Het
pand is ontworpen door architect W.A.M. van der Ven uit het Gelderse
Velp, met St.S. van der Zee als zijn vaste medewerkende architect.
Opdrachtgever was Mr. J.B. Hengst die toen hij het huis liet bouwen aan
de Oranje Nassaulaan 1 woonde. Omdat van Van der Ven en Van der Zee
vooral ontwerpen voor  wederopbouwprojecten in Arnhem en omgeving bekend
zijn valt het op dat ze ditmaal een project in Brabant uitvoerden. Over
de aanleiding voor hun keuze is vooralsnog niets bekend. 

Volgens mededeling van de huidige bewoner van het pand was dhr. Hengst
consul van Frankrijk en was er eertijds tegen ййn van de gevels het
wapenschild van het consulaat bevestigd. Vermoedelijk schuilt hierin de
verklaring voor de vrij ongebruikelijke opzet van de woning, met een
zeer ruime (ontvangst-)hal en afzonderlijke woon- en werkvleugels.      


Van der Ven en Van der Zee voerden het pand uit in de zogeheten
shake-hands stijl, een mengstijl van traditionele en moderne motieven.
In de eerste decennia na de oorlog hield deze het midden tussen de
traditionalisten van de Delftse School en de functionalistische
ontwikkelingen. 

Karakteristiek voor het onderhavige pand is dan onder meer de combinatie
van enerzijds traditioneel gemetselde gevels en schilddaken en
anderzijds een onder een plat dak met een brede overstek gevat bouwdeel.
Ook de uitkragende vensterpartijen (vitrine-vensters) en de stalen ramen
sluiten aan bij het modernisme, terwijl de toepassing van een loggia met
kolommen juist weer voortborduurt op de klassieke vormentaal. 

Van een bijzonder karakter is het cirkelvormige trappenhuis met een van
stalen hekwerken voorziene wenteltrap met dekplaten in travertijn. Ook
hiermee verleenden de architecten het pand een modern accent. Aan de
buitenkant heeft dit bouwdeel in relatie met de naastgelegen topgevel
juist weer een pittoresk en welhaast Oudhollands karakter. 

  

Parochiehuis in Arnhem, Van der Ven en Van der Zee 1955-1956.

Opmerkelijk is verder de overeenkomst van de zijvleugels met het in
dezelfde periode door Van der Ven en Van der Zee herbouwde parochiehuis
van de Sint Walburgiskerk in Arnhem. Net als daar wijken ook in Den
Bosch de toegepaste schilddaken licht terug ten opzichte van de gevels. 

In de loop van de tijd onderging het pand enkele wijzigingen. Zo is er
aan de achterkant een serre toegevoegd, ter plekke van een bestaand
terras met rondomliggende muurtjes. De woon- en eetkamer zijn
samengevoegd en hetzelfde geldt voor de keuken en bijkeuken die nieuw
zijn ingevuld. Op de verdieping is de ruime overloop door toevoeging van
een tussenwand grotendeels omgevormd tot een werkruimte. 

Ligging:

Het pand is vrijstaand gelegen op een ruime kavel met tuin, op de hoek
van de Hertog Hendriksingel en de Pettelaarseweg. Hier bevindt het
bouwwerk zich aan de westzijde van de Hertog Hendriksingel, als
onderdeel van een reeks met diverse vrijstaande villa’s aan de
overzijde van een ruim plantsoen. Ook langs de Pettelaarseweg maakt het
object deel uit van een strook met villabebouwing. Aan de achterzijde
reiken de tuinen van de woningen tot aan het open gebied van het Bossche
Broek.              

Beschrijving

Algemeen (hoofdvorm, kap):

De woning heeft een samengestelde plattegrond. Een evenwijdig aan de
Hertog Hendriksingel gelegen middenvleugel is aan de zuid- en noordzijde
verbonden met een haaks op de straat gerichte zijvleugel. Hiervan is de
zuidvleugel onder een schuine hoek geplaatst. Alle bouwdelen zijn
tweelaags. De zijvleugels zijn voorzien van schilddaken die terugwijken
ten opzichte van de gevels en zijn gedekt met shingles met het effect
van Rijngedekte leien. De goten liggen verzonken achter de kunststenen
lijsten waarmee de gevels worden beлindigd. Op de nokeinden bevinden
zich sierpirons en verder bevat het dak van de zuidvleugel enkele
dakkapellen met een gebogen bovenzijde. De middenvleugel is voorzien van
een plat dak met aan de voorzijde een brede overstek. 

De gevels zijn gemetseld in een vrij forse roodbruine handvormsteen
(kloostermoppen) in een wild verband en met vrij grove platvolle voegen.
Op diverse plekken is het metselwerk verlevendigd met rollagen danwel
speklagen. De speklagen zijn deels in gladde en deels in geglazuurde
steen uitgevoerd. Het pand heeft stalen ramen welke later zijn voorzien
van voorzetbeglazing. De ramen zijn enkelruits (= zonder
roedenverdeling) en overwegend als tuimelramen uitgevoerd.  

    

Voorgevel:

Deze op het oosten gelegen gevel vormt links de kopzijde van de
woonvleugel. Op de begane grond bevindt zich hier rechts een venster met
een tuimelraam en een benedenlicht. Het venster is voorzien van
opgeklampte houten luiken. Op de verdieping zijn er twee vensters met
een tuimelraam. Uiterst rechts vormt de gevel de kopzijde van de
noordelijke vleugel. Hier ontvangt de begane grond daglicht door drie
kleine bovenlichten met een valraampje en een uit bruine tegels
bestaande lekdorpel. Op de verdieping is een witgepleisterd gevelveld
uitgespaard, met daarin een breed venster met een tuimelraam. 

De middenvleugel sluit via een risalerende knik aan op de zuidvleugel.
Het risaliet bevat in beide bouwlagen drie kleine ronde gevelopeningen
in een grijsgeglazuurde komvorm. Rechts van het risaliet vormt de eerste
bouwlaag een loggia met sierkolommen in kunststeen. De achterwand van de
loggia vormt links een twee traveeлn brede pui met smalle
vensterpartijen die vanaf een lage plint zijn doorgestoken tot aan het
plafond. De van sierglas voorziene ramen zijn gevat tussen
horizontaalroeden. Waar de achterwand overgaat in een portiek zijn deze
vensterpartijen voortgezet tot aan en aan weerskanten van de
hoofdingang. De ingang is bereikbaar via een bordes met een bakstenen
aantrede en bevat een houten paneeldeur. De vierde travee van de loggia
vormt een open doorgang naar het achterterrein. Op de verdieping is de
middenvleugel verlevendigd met een witgepleisterd gevelveld waarin zich
drie vitrinevensters met een tuimelraam bevinden. Langs de onderzijde
van deze vensters bevinden zich terugwijkende benedenlichten.    

Zijgevels:

Aan de rechterzijde (noordkant) is de eerste bouwlaag voorzien van vier
bovenlichten als aan de oostkant van dit bouwdeel. Op de verdieping
bevindt zich rechts een breed vitrine-venster met kunststenen lijsten.
Het raam wordt hier onderverdeeld door een middenstijl. 

Aan de zuidkant heeft de woning op de begane grond een venster met
afgeronde hoeken en opgenomen in een kunststenen lijst. Het venster is
voorzien van een dubbel draairaam en nevenlichten. Aan weerskanten
bevindt zich een venster met een tuimelraam, een benedenlicht en
opgeklampte luiken. Op de verdieping zijn er drie vensters met een
tuimelraam. Uiterst rechts is er een zonnewijzer. Uiterst links sluit op
de gevel een langs de achtergevel voortgezette, later gerealiseerde
(buiten de bescherming vallende) serre aan. Deze is opgezet langs de
bestaande gemetselde muurtjes van een oorspronkelijk tuinterras.  

  

Achtergevel:

Aan de achterkant (westzijde) steekt uiterst rechts de kopzijde van de
woonvleugel naar voren. Op de begane grond wordt deze voorafgegaan door
voornoemde serre. Op de verdieping bevindt zich een inpandig balkon dat
toegankelijk is via een niet-oorspronkelijke (buiten de bescherming
vallende) pui. 

Langs de noordzijde sluit op deze vleugel een uitgebouwd rookkanaal aan.
Dit mondt uit in een hoge bakstenen schoorsteen met een smeedijzeren
sierbekroning. De schoorsteen vormt de top van een tuitgevel met
kunststenen randen. Een via een gebogen wand uitgebouwd trappenhuis
markeert de oksel tussen deze gevel en de westelijke gevel van de
middenvleugel. Het trappenhuisvenster bevat stalen ramen met sierglas.
Het links van het trappenhuis zichtbare keukengedeelte bevat enkele
vensters alsmede een ingang, met een deels gewijzigde invulling. Uiterst
links sluit voornoemde doorgang naar het achterterrein aan op de
westgevel van de werkvleugel met garage. Hier bevat de eerste bouwlaag
een brede inrijpoort met een dubbele houten deur. Op de verdieping is er
rechts een venster met een tuimelraam.   

Ruimtelijke indeling:

Het pand heeft in de op het zuiden gelegen zijvleugel een later
samengevoegde woon- en eetkamer. Op de verdieping bevinden zich
verschillende slaapkamers. Boven de garage in de noordvleugel zijn
eveneens enkele afzonderlijke kamers gelegen. In de middenvleugel
bevinden zich de vanuit een vestibule met garderobe bereikbare hall en
de langs de westwand gesitueerde keuken. Het trappenhuis leidt er vanuit
de hal naar een later grotendeels opgedeelde overloop.

     

Constructies:

Het pand is deels in gewapend beton uitgevoerd. De vloeren bestaan uit
holle bouwsteen volgens het Nehobo bekistingsmodel. In de garage kwam
een vloer in stampbeton. Platbalklagen van hout. Betonnen kelder.    

 

Interieurelementen:

Het interieur onderging enkele wijzigingen maar er zijn nog diverse
oorspronkelijke elementen. Karakteristiek zijn onder meer de
binnendoorgangen met paneeldeuren. De deurlijsten zijn smal van opzet en
hebben een kwartholprofiel. 

In de hal is een vloer die uit tegels in Solnhofener kalksteen bestaat.
Twee wandvitrines met een gezwenkte bovenzijde bevinden zich in de
achterwand die is voorzien van een lage houten lambrisering. Het
trappenhuis is opgezet in een cirkelvorm en voorzien van een betonnen
wenteltrap met dekplaten in travertijn. De trap bevat stalen hekwerken
met een bekleding in mipolam. Bovenin het trappenhuis voorziet een
cirkelvormige lichtkoepel dit bouwdeel van daglicht. Langs de trapwand
is een halronde nis uitgespaard, waarvan de bodem middels een
(vernieuwde) glasplaat een indirecte lichtbron vormt.

In de woonkamer bevindt zich een breed opgezette schouwpartij in
travertijn. Het interieur is mede beschermd voor zover het monumentale
waarden omvat.

 

Erf, bijgebouwen, diversen: 

Langs de voortuin wordt het pand door lage bakstenen muurtjes van de
openbare weg gescheiden. Aan de rechterzijde van het terrein bevinden
zich stalen hekwerken op bakstenen voetmuren en tussen dito posten. 

   

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

 

Opname ca. 1965 (Beeldbank Den Bosch). 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De vrijstaande villa aan de Hertog Hendriksingel 1 heeft
stedenbouwkundige waarde vanwege de samenhang met de historische
gebouwde omgeving. Het bouwwerk maakt deel uit van de gevarieerde
bebouwing van de in de vroege jaren 1950 aangelegde wijk Zuid. Hier
markeert het object tezamen met de nabijgelegen vrijstaande villa’s de
westelijke grens van de wijk. Komende vanuit de Bossche binnenstad
accentueren deze panden er de entree van Zuid, vlak voor de hoogbouw
langs de Pettelaarseweg. Door zijn ligging op de hoek van deze straat en
de Hertog Hendriksingel neemt het onderhavige pand een bijzondere
stedenbouwkundige positie in. Door zijn opmerkelijke opzet met een
middenvleugel en twee haaks hierop gelegen zijvleugels, alsmede door de
markante vormgeving met onder meer een loggia met sierkolommen, is dit
pand een sterk in het oog vallende blikvanger. 

2. Bouw- en/of kunsthistorische waarden

Het in 1955 gebouwde object heeft architectuurhistorische waarde als een
opmerkelijk voorbeeld van naoorlogse villabouw. Door zijn opzet en
vormgeving met een door ruime midden- en zijvleugels bepaalde
plattegrond alsmede door de in de bouwmassa uitgespaarde doorgang naar
het achterterrein neemt het object een uitzonderlijke positie in binnen
de voor die tijd gebruikelijke ontwikkelingen in de particuliere
woningbouw. Het pand is een zowel in- als uitwendig vrij gaaf behouden
gebleven voorbeeld van de zogeheten shake-hands architectuur, in dit
geval naar een ontwerp van de in Velp (Gld.) gevestigde architecten
W.A.M. van der Ven en St.S. van der Zee. Karakteristiek is de combinatie
van traditionele en moderne motieven, met onder meer een van kunststenen
sierkolommen voorziene loggia, vitrine-vensters en opmerkelijke
schilddaken die terugwijken ten opzichte van de gevels. Een bijzonder
onderdeel vormt het in een cirkelvorm opgenomen trappenhuis met
wenteltrap. Binnen de door architectuur in de stijl van de Bossche
School gedomineerde bebouwing van Zuid neemt het object een unieke
positie in. Ondanks enkele in de loop van de tijd uitgevoerde
verbouwingen bleef het authentieke karakter goed behouden.         

3. Cultuurhistorische waarden

Door zijn markante opzet heeft het bouwwerk ook cultuurhistorische
waarde. Het pand is opgezet als woonhuis voor een consul van Frankrijk
hetgeen de opmerkelijk ruime opzet met een afzonderlijke woon- en
werkvleugel alsmede een ruime middenvleugel met ontvangsthal verklaart.
Door deze opzet en het monumentaal-representatieve karakter van
onderdelen zoals de loggia en de van siervitrines voorziene hal
weerspiegelen zich de ideeлn omtrent de opzet van een dergelijke
‘ambtswoning’. Karakteristiek voor de naoorlogse ontwikkelingen is
de combinatie met een inpandige garage. Verder verwijst de villa als een
onderdeel van de historische bebouwing van de uitbreidingswijk Zuid naar
het naoorlogse groeiproces van ’s-Hertogenbosch.

Het object Hertog Hendriksingel 1, bestaande uit een vrijstaande villa
met bijbehorende tuinmuren, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hertog Hendriksingel 1                        
       ’s-Hertogenbosch, GMSP II

  PAGE  7 

