’s-Hertogenbosch

Kerkstraat 3

Kadastraal	: ’s Hertogenbosch, H-5169

Monumentnr.     : SOM0623

Huidige functie	: winkel - bedrijfsruimte	Bouwjaar	: kern XIV-XV,
voorgevel midden 19de eeuw 

Architect	: 

Oorspr.functie	: woon-werkhuis

 

Verbouwingen	: 1920, 1968, 1996

Archief		: Gemeente ’s-Hertogenbosch, afdeling BAM

Datum document: 14-08-2007



					        globale aanduiding van het perceel

	Context

(Bouw)historie:

Het pand Kerkstraat 3 is een huis waarin heden een winkel is gevestigd
met bedrijfsruimte op de verdiepingen. Het pand werd in de 17de eeuw
“de Vergulde Kemel” en later “het Wit Lam Gods” genoemd. Het
dateert in kern uit de 14de-15de eeuw (zijmuren). Waarschijnlijk was het
toen een achterhuis van Markt 19. In de late 16de of eerste helft van de
17de eeuw is er een keldergewelf gemaakt. Het pand is vrij ingrijpend
gerenoveerd in de 19de eeuw. Rond het midden van die eeuw werd de
voorgevel vernieuwd in de vorm van een lijstgevel. Ook de achtergevel
werd nieuw opgetrokken, waarbij het pand iets groter is gemaakt. De
balklagen en de kap zijn ook vernieuwd. In 1920 was het pand evenals het
linker buurpand in gebruik als pakhuis. In dat jaar zijn in de voorgevel
twee vensters gewijzigd in ingangen met dubbele deuren. In de tweede
helft van de 20ste eeuw zijn de pui en de trap gewijzigd. 

Ligging:

Het gebouw is gelegen aan de zuidwestzijde van de Kerkstraat in een
gesloten gevelwand. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de - begin 13de eeuw) stond er aan het noordwestelijke uiteinde van de
straat, vlakbij het onderhevige pand, aan de Markt waarschijnlijk een
huis. Later is dat huis gesloopt om over het perceel een verbinding met
de kerk te creлren, waarbij ook een opening in de oudste stadsmuur uit
de vroege 13de eeuw werd gemaakt. Bij de stadsuitbreiding in de eerste
helft van de 14de eeuw kwamen de gehele straat en de kerk binnen de
stadsmuren te liggen. 

Het onderhavige pand ligt net binnen de voormalige eerste stadsmuur, die
een achttal meters naar het zuidoosten was gelegen. 

Het onderhavige perceel, dat geheel bebouwd is, was van oorsprong
hoogstwaarschijnlijk onderdeel van het grote perceel van Markt 19. Het
grenst aan de achterzijde aan bebouwing op het perceel van Markt 17/17a.


Beschrijving

Algemeen (hoofdvorm, kap):

Het huis heeft een ondiepe plattegrond die achter de voorgevel schuin
naar rechts wegloopt. Het pand is geheel onderkelderd en bevat verder
een hoge begane grond met in achterin een insteekverdieping, een lage
verdieping en een zolder met hoge borstwering en vlieringzolder. Het
zadeldak heeft schilden aan de voor- en de achterzijde en is gedekt met
gesmoorde Hollandse pannen. 

Voorgevel:

De voorgevel is een symmetrische gepleisterde lijstgevel daterend van
rond het midden van de 19de eeuw, met een recente winkelpui in een grote
gevelopening tussen penanten. Rechts voor de gevel licht een recent
klein kelderluik. Boven de eveneens recente omlijsting van de pui is de
gevel geheel gepleisterd. Op de eerste verdieping bevindt zich een aan
de onderzijde geprofileerde cordonlijst, die doorloopt over de beide
buurpanden. Hierboven zijn twee vensters met kozijnen met
duivenjager-profiel en curieuze ramen met lage tweeruits onderramen en
dubbele draairamen erboven. Op de tweede verdieping bevinden zich twee
mezzanino-vensters met ongeprofileerde kozijnen en dubbele draairamen.
De gevel wordt afgesloten door een classicistisch hoofdgestel met een
architraaf, een fries en een geprofileerde kroonlijst. Dit hoofdgestel
loopt vrijwel naadloos door in de lijst van de twee buurpanden ter
linkerzijde (nrs.5 en 5a).

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is vanuit de openbare ruimte niet zichtbaar. 

Ruimtelijke indeling:

Volgens een bouwtekening uit 1996 is de ruimtelijke indeling als volgt.
Op de begane grond is er een grote winkelruimte, met in de achterste
helft van het pand een open insteekverdieping. De verdieping en zolder
zijn verdeeld in een voor- en een achterruimte. Opmerkelijk is dat er op
de zolder in de linker achterhoek een klein stukje extra ruimte is dat
eigenlijk in het linker buurpand steekt. Op de verdiepingen bevindt zich
voorin het pand een rookanaal tegen de linker zijmuur. 

Constructies:

Volgens een ongedateerd documentatierapport van de afdeling BAM van na
1993, bevat het pand de volgende constructies. De kelder wordt gedekt
door een tongewelf van IJsselsteentjes (vermoedelijk XVId of XVIIA)
haaks op de straat. De oorspronkelijke toegang rechts voor in de gevel
is thans niet meer in gebruik. Voor in de kelder is een moderne muur
gebouwd. 

De kelder reikt niet tot aan de achtergevel van het pand. De plaats van
de achtermuur valt exact samen met die van de achtermuur van de kelder
van Kerkstraat 1, wat doet vermoeden dat Kerkstraat 1 en 3
oorspronkelijk deel hebben uitgemaakt van eenzelfde bouwmassa. Mogelijk
betrof het een achterhuis van Markt 19. In de rechter zijmuur zit een
dichtgemetselde doorgang naar de kelder van Kerkstraat 1. De zijmuren
van de kelder zijn gezien de baksteenformaten in de 14de-15de-eeuw
opgetrokken.

De achtergevel is niet de oorspronkelijke, die boven de achtermuur van
de kelder stond, maar staat ongeveer 2 meter verder naar achter. 

De balklagen zijn enkelvoudig en dateren net als de kap uit de 19de
eeuw. Volgens de bouwtekening uit 1996 heeft de kap twee lage
dekbalkjukken met nokjukken.

Interieurelementen:

In de keldervloer zijn bakstenen en verschillende maten plavuizen,
waarvan sommige geglazuurd, verwerkt. 

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Kerkstraat 3 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat vormen een fraai
historisch ensemble. Het perceel vormde van oorsprong onderdeel van een
groter perceel dat ook Markt 19 omvatte. 

Daarnaast heeft het pand aanmerkelijke architectonische waarde omdat het
met zijn gepleisterde lijstgevel uit het midden van de 19de eeuw en de
compacte bouwmassa duidelijk herkenbaar is als historisch
winkel/woonhuis.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis, met een bouwkundige kern die dateert uit de
14de-15de eeuw (zijmuren), waarin in verschillende fasen veranderingen
zijn doorgevoerd. De kelder uit de 16de-17de eeuw en de 19de-eeuwse
voorgevel, balklagen en kap zijn voorbeelden van zulke veranderingen.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 14de-15de eeuw waarin diverse vernieuwingen
herkenbaar zijn uit verschillende historische perioden, zoals de kelder
uit de 16de-17de eeuw en de voorgevel uit de mid-19de-eeuw.

Het object Kerkstraat 3, bestaande uit een huis dat in kern uit de
14de-15de eeuw dateert met een lijstgevel van rond het midden van de
19de eeuw, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Kerkstraat 3				’s-Hertogenbosch, GMSP II

  PAGE  1 

