’s-Hertogenbosch

Julianaplein 15-17

Kadastraal	: ’s-Hertogenbosch, I-1173, I-1174

Monumentnr.	: SOM0609

Huidige functie	: kantoor	Bouwjaar	: 1909-1910

Architect	: J. Dony

Oorspr.functie	: wonen

 

Verbouwingen	: 1961, 1973, 1980

Archief		: Gemeente ’s-Hertogenbosch, afdeling BAM

Datum document: 27-02-2009



Context

(Bouw)historie:

Dit dubbele herenhuis bevindt zich in de wijk ’t Zand die zich ten
westen van de Bossche binnenstad bevindt. ’t Zand vindt zijn oorsprong
in de late 19de eeuw toen Den Bosch na het opheffen van de
vestingfunctie kon worden uitgelegd. Op basis van de plannen van
stadsarchitect  F.M.L. Kerkhoff werd in 1889 begonnen met de aanleg van
de nieuwe wijk die in hoofdzaak bestemd was voor villabouw. Nog voor het
opheffen van de vestingfunctie (1874) was er overigens een station
gerealiseerd, toen in 1868 de nieuwe spoorlijn
Utrecht-’s-Hertogenbosch-Eindhoven feestelijk in gebruik werd genomen.
De wijk ’t Zand diende door haar opzet en villabebouwing een
monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. 

Het Julianaplein vormt een afwisselende onderbreking van het langgerekte
tracй van de Koningsweg en Oranje Nassaulaan, op een vergelijkbare
manier als het op de Koninginnenlaan aansluitende Emmaplein.
Aanvankelijk heette het Julianaplein overigens het Oranje-Nassauplein
maar ter gelegenheid van de geboorte van prinses Juliana in 1909 kreeg
het plein in dat jaar de huidige naam. De rondomliggende bebouwing
dateert uit de vroege 20ste eeuw en bestaat aan de westzijde uit een
aaneengesloten gevelwand met herenhuizen. Aan de oostkant bevinden zich
grote vrijstaande villa’s. Momenteel is het Julianaplein een druk
verkeersplein, maar oorspronkelijk was er een parkachtige aanleg en
stond er het H. Hartmonument dat later naar het Emmaplein is verplaatst.


Het dubbele herenhuis aan het Julianaplein 15-17 dateert uit 1909-1910.
Nog altijd is het bouwjaar te lezen in het glas-in-lood van de ingang op
nr. 15. Het was J. Dony, de vooraanstaande Bossche architect die zo,n
grote rol speelde bij de ontwikkeling en bebouwing van ’t Zand, die
het ontwerp leverde. Ook andere panden aan het Julianaplein zijn door
hem ontworpen, waaronder het dubbele herenhuis op de nrs. 11-13.
Opdrachtgever voor de nrs. 15-17 was de Bossche goudsmid Carl Teulings
die zelf op nr. 17 ging wonen en achter dit huis een smederij liet
bouwen (Maijweg 5). Vandaar het beeld van de patroonheilige van de
smeden, Sint Eloy (ook wel Eligius genaamd), tegen de voorgevel van
Teulings’ woning. Verder bevindt zich tussen de ingangen van de twee
woningen een ongetwijfeld in Teulings’ eigen werkplaats gemaakte
lantaarn met een rijkgedecoreerde smeedijzeren armatuur. Het is bekend
dat er in ieder geval nog in 1928 ene C.L.J. Teulings woonde. Op nr. 15
woonde toen G. Aronsohn en in 1943 werd dit pand bewoond door de arts
B.J.W. Vroom. Tegenwoordig is het dubbele herenhuis in gebruik als een
kantoor. Door de functiewijziging zijn er  vooral intern enkele
ingrijpende verbouwingen uitgevoerd (1961, 1973, 1980). Deze leidden er
onder meer toe dat de twee herenhuizen zijn samengevoegd en aan de
achterkant werden uitgebouwd. 

Zoals gezegd leverde architect Dony het ontwerp. Jules Dony (1865-1949)
was van Belgische afkomst en werd in Den Bosch directeur van de
Koninklijke School alsook van de Ambachtsschool. Een groot aantal huizen
aan de Stationsweg e.o. is van zijn hand. Zelf woonde hij aan het in
1903 door hem gebouwde herenhuis aan het Stationsplein 4. Behalve
herenhuizen is hij bijvoorbeeld bekend van zijn ontwerpen voor de Sint
Leonarduskerk aan het Emmaplein (1905, gesloopt) en het Joannes de
Deoziekenhuis aan de Papenhulst (1914-1915). Buiten Den Bosch bouwde hij
onder meer het pensionaat Regina Coeli met de bijbehorende kapel in
Vught (1904/1909, gesloopt). Dony ontwierp in een (nieuw-)
historiserende trant en liet zich vooral inspireren door de Hollandse
Renaissance van rond 1600. 

Het hier bedoelde dubbele herenhuis is daarvan een goed voorbeeld.
Karakteristiek voor de neorenaissancistische vormgeving zijn hier de
contrastwerking tussen bak- en natuursteen, de toepassing van korfbogen,
speklagen, sluitstenen en negblokken. De van rolwerk voorziene topgevels
zijn terug te voeren op de vormentaal van architect Hans Vredeman de
Vries en ook de in cartouches gevatte bovenlichten van de
ingangspartijen alsmede de vensters met kruiskozijnen en luiken sluiten
aan bij de 16de- en 17de-eeuwse voorbeelden.       

Ligging:

Het bouwwerk ligt aan de westzijde van het Julianaplein. Hier maakt het
object deel uit van een aaneengesloten gevelwand. Het Julianaplein vormt
een verkeerspleintje op het raakvlak van de meer naar het zuiden gelegen
Koningsweg en de Oranje-Nassaulaan die naar de noordelijk gelegen
Stationsweg voert. Bedoeld bouwwerk sluit direct aan op de rooilijn.   

Beschrijving

Algemeen (hoofdvorm, kap):

Het bouwwerk heeft een in hoofdzaak rechthoekige plattegrond en telt
twee bouwlagen en een zolderverdieping. De zolder is gevat onder een
plat dak met aan de voorzijde een schuin schild dat is gedekt met rode
Tuiles-du-Nord. Op het schild sluit per woning een topgevel met een
steekkap aan. Twee houten dakkapellen met een timpaan, een enkelruits
(zonder roedenverdeling) raam en rode leipannen wisselen de topgevels
af. Langs de dakvoet bevinden zich houten lijstgoten met dito consoles,
deel uitmakend van het decoratieve hoofdgestel waarmee de voorgevels
worden beлindigd. Het metselwerk is uitgevoerd in roodbruine baksteen
in staand verband. De gevels hebben uitkragende plinten met langs de
bovenzijde een zandstenen waterlijst. Zandstenen speklagen verlevendigen
de gevels en verder zijn er langs de bovenzijde van beide bouwlagen
smeedijzeren sierankers. De vensters zijn gevat onder een bakstenen
korfboog met een uit siermetselwerk bestaande boogtrommel. Op de begane
grond hebben de vensters een dubbele korfboog. Zowel beneden als boven
zijn de bogen voorzien van zandstenen sluitstenen. Ramen, deuren en
kozijnen zijn in hout uitgevoerd. De ingangen zijn toegankelijk via een
hardstenen stoep en hebben een dito onderdorpel met neuten. 

     

Voorgevel:

Aan de voorzijde (oostkant) heeft het dubbele herenhuis een totale
breedte van zes vensterassen en een symmetrische indeling. In het midden
bevinden zich de ingangen van de twee woningen. Deze zijn elk gevat
onder een rondboog en hebben afgeschuinde dagkanten die zijn
verlevendigd met zandstenen negblokken. De ingangen bevatten een
oorspronkelijke deur met paneelverdeling en een 9-ruits raam met
kathedraalglas. Aan de bovenzijde zijn de ingangen voorzien van een
rijkgebeeldhouwd cartouche dat de omlijsting vormt voor een oculus met
glas-in-lood. Beide ingangen zijn voorzien van een beltrekker met een
gesmede sierarmatuur en tussen de ingangen bevindt zich een rijkgesmede
armatuur met een schild en een koperen lantaarn. Verder hebben beide
woningen op de begane grond twee vensters met een enkelruits schuifraam
en twee dito bovenlichten die met glas-in-lood zijn gevuld.
Gebeeldhouwde kraagstenen met loofwerk vormen de aanzet van voornoemde
vensterbogen en markeren tezamen met deze bogen de onderzijde van een
risaliet dat wordt beлindigd door een topgevel. Van de drie vensters
die de woningen op de bovenverdieping van daglicht voorzien bevinden er
zich telkens twee in het risaliet. Alle bovenvensters zijn voorzien van
een kruiskozijn met glas-in-lood en hebben paneelluiken. Tussen de twee
in het risaliet 

gesitueerde vensters van nr. 17 bevindt zich een op een decoratieve
console geplaatst zandstenen beeld van de H. Eloy. Het hierboven gelegen
baldakijn ging verloren maar de restanten zijn nog immer zichtbaar. Een
siermetselwerkstrook in een zandstenen kader vormt bij beide woningen de
overgang naar de topgevels die zijn verlevendigd met rolwerk dat
eveneens in zandsteen is uitgevoerd. In de topgevels bevindt zich een
zoldervenster met luiken, vergelijkbaar als de zojuist genoemde
vensters. Een hals met een zandstenen timpaan vormt de bekroning van de
topgevels en wordt aan de achterzijde geschraagd door een decoratief
gesmede schoor.    

Zijgevels:

Het bouwwerk wordt aan beide zijden begrensd door bebouwing. 

Achtergevel:

Op de achtergevel sluiten enkele jongere uitbouwen aan welke zijn
verbonden met een langs de Maijweg gelegen voormalige smederij die sterk
is verbouwd.  

Ruimtelijke indeling:

De twee voormalige woningen hebben een voor herenhuizen karakteristieke
klassieke indeling met een opzij gelegen gang met trappenhuis en aan
ййn zijde daarvan gelegen hoofdvertrekken. Ondanks latere wijzigingen
is de indelingsstructuur in hoofdzaak bewaard gebleven. 

Constructies:

De woningen zijn voorzien van houten balklagen. Uitgaande van de ankers
in de voorgevel liggen ze haaks op deze gevel.   

 

Interieurelementen

Door functiewijziging is het interieur ingrijpend verbouwd. Het is niet
bekend in hoeverre er nog originele interieurelementen aanwezig zijn.
Het interieur is mede beschermd voor zover het monumentale waarden
omvat.

 

Erf, bijgebouwen, diversen:

Aan de achterkant van nr. 17 bevindt zich een zowel in- als uitwendig
sterk verbouwde voormalige smederij. 

Literatuur/bronnen:

Grotens-Kos, M.B., Beeldhouwkunst in de open lucht in ’s-Hertogenbosch
(doctoraal scriptie Katholieke Universiteit Nijmegen 1988

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Julianaplein 15-17 heeft stedenbouwkundige waarde vanwege de
samenhang met de historische gebouwde omgeving, die dateert uit de
periode omstreeks 1900. Het pand maakt deel uit van een gave historische
gevelwand uit de vroege 20ste eeuw met representatieve en voorname
herenhuisarchitectuur. Hier neemt het uit een dubbel herenhuis bestaande
object door zijn opvallende verschijningsvorm met diverse markante
gevelaccenten, twee topgevels en een zandstenen heiligenbeeld (nr. 17)
een opvallende positie in.  

2. Bouw- en/of kunsthistorische waarden

Het object is een wat betreft de uiterlijke verschijningsvorm zowel in
de detaillering als de hoofdvorm goed en gaaf voorbeeld van een dubbel
herenhuis uit de periode kort voor de Eerste Wereldoorlog.
Karakteristiek voor dit in 1909-1910 door de bekende Bossche architect
J. Dony in Neorenaissancestijl uitgevoerde bouwwerk is de
contrastwerking tussen natuur- en baksteen en de toepassing van
speklagen, korfbogen, sluitstenen, topgevels enz. Van kunsthistorische
waarde is het zorgvuldig uitgevoerde beeldhouwwerk in de vorm van een
heiligenbeeld alsook enige rijkversierde kraagstenen en cartouches. Van
een bijzondere betekenis is het toegepaste siersmeedwerk. 

3. Cultuurhistorische waarden

Het dubbele herenhuis heeft cultuurhistorische waarde als een markant
voorbeeld van kleinschalige herenhuisarchitectuur uit het begin van de
20ste eeuw. Het bouwwerk geeft een goede indruk van de wijze, waarop de
gegoede middenklasse in deze periode was gehuisvest. Van een bijzondere
betekenis zijn de diverse details die nog altijd verwijzen naar de
bouwheer, de Bossche goudsmid C. Teulings. Verder verwijst het pand, als
onderdeel van de herenhuisbebouwing in de wijk ’t Zand naar de laat
19de- en vroeg 20ste- eeuwse ontwikkelingen in ’s-Hertogenbosch toen
deze wijk in het kader van de eerste (moderne) uitleg van de stad werd
aangelegd en ontwikkeld. Voornoemde architect Dony speelde hierbij een
vooraanstaande rol. De betreffende gevelwand weerspiegelt de
contemporaine ideeлn over de representatieve invulling van het
stationsgebied.  

Het object Julianaplein 15-17, bestaande uit een dubbel herenhuis uit
1909-1910, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Julianaplein 15-17                            
                  ’s-Hertogenbosch, GMSP II

  PAGE  5 

