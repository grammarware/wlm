’s-Hertogenbosch

Zuid Willemsvaart 117-119

Kadastraal	: ’s Hertogenbosch, H-4557, H-5907

Monumentnr.     : SOM0528

Huidige functie	: dubbel herenhuis	Bouwjaar	: omstreeks 1905-1908

Architect	: 

Oorspr.functie	: dubbel herenhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 09-12-2008



globale aanduiding van het perceelContext

(Bouw)historie:

Het dubbele herenhuis aan de Zuid Willemsvaart 117-119 dateert uit
omstreeks 1905-1908 en is dus iets ouder dan het blok met vier
herenhuizen aan de linker kant waarvan bekend is dat deze uit 1911
dateren. Van het onderhavige bouwwerk zijn voor zover bekend geen
bouwtekeningen bewaard gebleven en ook de naam van de architect is
onbekend. De dubbele woning is eertijds geheel nieuw opgetrokken op een
perceel waarop voordien blijkens een stadsplattegrond uit 1890 al enige
bebouwing stond. 

Uit de bewoningsgeschiedenis blijkt dat dr. A.C.M. van Moorsel (eerste
geneesheer-directeur van het Grootziekengasthuis) de eerste bewoner was
van nr. 117 (= de rechter woning) en P.H. Heijnen (oud-leraar Rijks HBS)
van nr. 119. Zij worden genoemd in 1908 hetgeen de conclusie staaft om
de bouw van de huizen rond 1905-1908 te dateren. Het bouwwerk is
uitgevoerd in een voor die tijd nog gebruikelijke historiserende trant,
met motieven die zijn ontleend aan de Hollandse Renaissance.
Karakteristiek is dan vooral de symmetrische opzet met speklagen,
sluitstenen en decoratieve topgevels. Een bijzonder detail vormen de
balustervormige verticaalroeden van de diverse bovenlichten. Van een
voor de ontstaansperiode ‘modern’ karakter is het in rode
verblendsteen uitgevoerde metselwerk en ook de in het zicht gelaten
ijzeren lateien van de portieken wijzen op vernieuwende ontwikkelingen.
De portieken leiden niet alleen naar de bel-йtage maar ook naar de met
verblijfsruimtes voor het dienstpersoneel ingerichte souterrains. In de
loop van de tijd is het authentieke karakter van het bouwwerk – voor
zover zichtbaar vanaf de openbare weg – goed behouden gebleven. Het is
bekend dat nr. 119 rond 1960 in gebruik was bij de Mater Amabilisschool.
      

Ligging:

Het bouwwerk ligt aan de zuidelijke zijde van de Zuid Willemsvaart die
zich net ten noorden van de middeleeuwse kern van Den Bosch bevindt.
Hier staat het dubbele herenhuis in het straatdeel tussen de Sint
Josephstraat/ Kardinaal Van Rossumplein (w.) en de Schilderstraat (o.).
Schuin aan de overkant ligt de Kasterensebrug. Het object maakt er deel
uit van een aaneengesloten reeks herenhuizen uit de vroege 20ste eeuw.
Direct aan de rechterzijde bevindt zich evenwel oudere bebouwing,
aansluitende op het Kardinaal Van Rossumplein. Aan de achterkant sluiten
de verschillende panden aan op de bijbehorende binnentuinen die worden
begrensd door de vroegere kloostertuin van het redemptoristenklooster
aan de Sint Josephstraat. Zoals op oud kaartmateriaal is te zien is de
bebouwing aan weerszijden van de Zuid Willemsvaart vooral vanaf de
tweede helft van de 19de eeuw ontstaan. Dit van Den Bosch tot Panheel
bij de Belgische grens lopende kanaal is in 1822-1826 op initiatief van
koning Willem I aangelegd en werd naar hem genoemd. Aan de noordzijde
kwam vooral bedrijfsbebouwing en aan de zuidkant is een groot aantal
herenhuizen gerealiseerd.     

Beschrijving

Algemeen (hoofdvorm, kap):

Het dubbele herenhuis is opgetrokken op een in hoofdzaak vierkant
grondplan en bestaat per woning uit een souterrain, begane grond
(bel-йtage), bovenverdieping, en een onder een plat dak en een
lessenaarsdak gevatte zolder. Omdat het lessenaarsdak alleen aan de
voorkant is toegepast, liggen er achter twee bovenverdiepingen in het
zicht. Het lessenaarsdak is gedekt met natuurstenen leien in Maasdekking
en voorzien van twee dakkapellen met een met zink gedekt schilddakje met
pirons. Aan de achterkant van het pand bevindt zich in het midden een
forse uitbouw, aan weerskanten ingeklemd tussen boven elkaar gelegen
(grotendeels vernieuwde) veranda’s. 

Voorgevel:

De zes vensterassen brede voorgevel is opgetrokken in rode verblendsteen
(kruisverband) en verlevendigd met natuurstenen speklagen en
siermetselwerkstroken. Siermetselwerk kenmerkt bovendien de segmentbogen
en hanenkammen die de verschillende gevelopeningen ontlasten. Per woning
vormen de twee op de hoeken aansluitende assen een risaliet dat uitmondt
in een decoratieve topgevel. Natuurstenen diamantkoppen accentueren de
risaliethoeken en langs de topgevels bevinden zich sierbollen en vazen.
In de gevelplinten zijn telkens twee getoogde souterrainvensters
uitgespaard, afgeschermd met smeedijzeren sierhekken. Vanaf de straat
zijn de souterrains via een afzonderlijke dienstingang bereikbaar, in
beide gevallen deel uitmakende van de hoge portieken die in de middelste
vensterassen zijn gesitueerd. Hardstenen trappen met smeedijzeren
sierhekken leiden hier naar de hoofdingangen. De voordeuren zijn
voorzien van paneelverdeling en sierroosters. Telkens twee vensters met
een enkelruits schuifraam en van sierbalusters voorziene bovenlichten
voorzien de bel-йtage van daglicht. Op de verdieping zijn er
vergelijkbare vensters, maar ditmaal met een dubbel draairaam. Verder
bevatten de woningen boven de portiek een balkon met smeedijzeren
sierhekken en natuurstenen consoles danwel hoekposten. De balkoningangen
zijn voorzien van een dubbele deur. In de licht uitkragende decoratieve
topgevels bevindt zich een zoldervenster met een dubbel draairaam.   

Zijgevels:

Het bouwwerk wordt aan beide zijden begrensd door bebouwing. Waar de
zijgevels in het zicht zijn gebleven zijn ze grotendeels blind. 

Achtergevel:

Ook aan de achterkant is het dubbele herenhuis zes vensterassen breed.
Net als de zijgevels is het pand ook aan de achterkant in bruine
baksteen gemetseld. Zowel de twee assen brede middenbouw als de aan
weerskanten hiervan gelegen geveldelen zijn verlevendigd met speklagen
van geele Vverblendstenenerblendsteen speklagen. Zowel de verschillende
gevelopeningen alsook de hier gelegen veranda’s en balkons ondergingen
wijziging.   

Ruimtelijke indeling:

Er is geen documentatie van het bouwwerk beschikbaar, maar uitgaande van
de gebruikelijke opzet in de bouwperiode zullen beide herenhuizen een
klassieke indeling hebben. Een opzij gelegen gang leidt dan naar de
en-suite op elkaar aansluitende hoofdvertrekken. Op de bovenverdieping
is een vergelijkbare indeling en in het onderhavige geval hebben de
woningen bovendien een met verblijfsruimtes en keukens ingevuld
souterrain. Het is niet bekend in hoeverre de indelingsstructuur in de
loop van de tijd eventuele wijzigingen onderging.    

Constructies:

Ook hier geldt dat het bouwwerk karakteristiek is voor de ontwikkelingen
in de bouwperiode. Zoals aan de hand van de in de zijgevels aangebrachte
smeedijzeren staafankers kan worden geconcludeerd zijn er enkelvoudige
houten balklagen die evenwijdig aan de voorgevel liggen. Verder zijn er
ijzeren balkconstructies toegepast. Het gaat hier dan om de in het zicht
gelaten ijzeren portieklateien en de balkjes van de troggewelven in de
portieken. Ook in het souterrain zullen dergelijke gewelfjes zijn
toegepast, hetgeen dan beperkt zal zijn gebleven tot het onder de
zijgang van de bel-йtage gelegen gedeelte. De vloer van de gang is dan
betegeld of in marmer of granito uitgevoerd. 

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen: 

N.v.t.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Zuid Willemsvaart 117-119 heeft stedenbouwkundige waarde
vanwege de samenhang met de historische gebouwde omgeving en de
historische verkavelingsstructuur net buiten de oude stadskern van
‘s-Hertogenbosch. De in rode verblendsteen gemetselde voorgevel heeft
door zijn opmerkelijke en markante. Door schilderachtige trapgevels
bepaalde verschijningsvorm een hoge beeldwaarde binnen de uit divers
vormgegeven panden bestaande gevelwand vlakbij de Kasterensebrug.

2. Bouw- en/of kunsthistorische waarden

Het rond 1905-1908 gerealiseerde bouwwerk heeft architectuurhistorische
waarde als een goed en in zijn uiterlijke verschijningsvorm gaaf bewaard
gebleven voorbeeld van vroeg 20ste-eeuwse herenhuizenbouw.
Karakteristiek voor het in een historiserende trant vormgegeven ontwerp
zijn vooral de verwijzingen naar de Hollandse Renaissance en de opzet
met een in rode verblendsteen gemetselde voorgevel. Opmerkelijk is de
rijke detaillering en het zorgvuldige en afwisselende materiaalgebruik.
Er zijn enkele bijzondere details waaronder de balustervormige roeden
van de verschillende bovenlichten.  

3. Cultuurhistorische waarden

Het gebouw heeft cultuurhistorische waarde als een markant voorbeeld van
herenhuisarchitectuur uit de vroege 20ste eeuw. De dubbele woning geeft
een goede indruk van de wijze waarop de hogere middenstand in deze
periode was gehuisvest. Van een bijzondere betekenis is de opzet van de
voor het dienstpersoneel bestemde souterrains met afzonderlijke
verblijfsruimtes en een in de portiek van de hoofdingangen opgenomen
‘eigen’ dienstingang. Verder verwijst het pand, net als de linker
buurpanden, met zijn vroeg 20ste-eeuwse gevelarchitectuur naar de
ontwikkelingen langs de in 1822-1826 aangelegde Zuid Willemsvaart waar
vooral vanaf de tweede helft van de 19de eeuw steeds meer industrie- en
(voorname) woonbebouwing ontstond. 

Het object Zuid Willemsvaart 117-119, bestaande uit een vroeg
20ste-eeuws dubbel herenhuis, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch



Redengevende omschrijving Zuid Willemsvaart 117-119                     
    ’s-Hertogenbosch, GMSP II

  PAGE  5 

