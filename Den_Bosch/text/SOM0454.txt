’s-Hertogenbosch

Kruisstraat 18-20

Kadastraal	: ’s Hertogenbosch, G-5114

Monumentnr.     : SOM0454

Huidige functie	: winkel-woning	Bouwjaar	: hoofdhuis grotendeels ca.1900
met oude kern, los achterhuis XVII

Architect	: 

Oorspr.functie	: woon-werkhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 3-1-2008



   SHAPE  \* MERGEFORMAT    

globale aanduiding van het perceel

Context

(Bouw)historie:

Het pand Kruisstraat 18-20 bevat op de begane grond een winkel en
daarboven een woning. Het huis werd vroeger “De Warmoeskorf”
genoemd. Het hoofdhuis heeft een oude kelder en mogelijk ook nog oude
zijmuren, maar voor het overige dateert het grotendeels van rond 1900.
Toen werd het pand namelijk ingrijpend verbouwd, waarbij onder andere
een nieuwe voorgevel met winkelpui en kap werden geplaatst. 

Achter een kleine plaats is in de 17de eeuw een los achterhuis gebouwd
dat tot op heden is behouden. In het eerste kwart van de 20ste eeuw zijn
het voor- en achterhuis verbonden via een tussenlid dat links op de
plaats werd gebouwd.

Ligging:

Het gebouw is gelegen aan de westzijde van de Kruisstraat in een
gesloten gevelwand. Deze straat is net buiten de oude 13de-eeuwse kern
van de stad gelegen. De straat liep aan de buitenzijde van de eerste
stadsmuur. De straat had aanvankelijk nog geen naam en werd in de 14de
eeuw omschreven als 'de straat strekkende van de Vismarkt tot het
Minderbroedersklooster', of '...tot de boomgaard van de Minderbroeders'.
De naam Kruisstraat dateert vermoedelijk uit de 18de eeuw.

Na ontmanteling van de stadsmuur in het midden van de 14de eeuw nam het
belang van de straat toe. De stadsgracht aan de oostzijde van de straat
werd in de 15de en 16de eeuw gedempt en bebouwd. 

Het perceel van Kruisstraat 18-20 reikt aan de achterzijde vrijwel tot
aan de Binnendieze, die daar langs de Molenstraat loopt. De achterste
helft van het perceel is echter beduidend smaller dan het voorste deel.
Hoogstwaarschijnlijk is hier het rechter gedeelte van het
oorspronkelijke perceel afgesplitst. Op het afgesplitste deel van het
onderhavige perceel staat een fors achterhuis dat bij Molenstraat 4-8
hoort.

Beschrijving

Algemeen (hoofdvorm, kap):

Het hoofdhuis heeft een langwerpige rechthoekige plattegrond die
ongeveer anderhalf keer zo lang als breed is. In vergelijking tot de
meeste andere panden in de straat is het pand vrij breed. Het huis bevat
een kelder, hoge begane grond, verdieping, en zolder. Het zadeldak heeft
aan de voor- en achterzijde wolfseinden en is gedekt met rode
oud-Hollandse pannen. De achterplaats is aan de linkerzijde bebouwd met
een tweelaags bouwdeel met plat dak dat direct achter de achtergevel
smal is en zich dan verbreedt met een schuine hoek rechtsvoor.
Daarachter bevindt zich een achterhuis over de gehele breedte van het
perceel, met een min of meer vierkante plattegrond. Het bevat een begane
grond, verdieping en zolder met vlieringzolder, onder een zadeldak
evenwijdig aan de straat, gedekt met gesmoorde pannen.

Voorgevel:

De voorgevel is een bakstenen lijstgevel van drie vensterassen breed,
daterend van rond 1900. Voor de gevel liggen voor beide ingangen
kelderluiken. Op de hoge begane grond bevindt zich hardstenen plint en
borstwering, rechts een woningingang en links een symmetrische winkelpui
uit de bouwtijd van de gevel. De woningingang bevat een paneeldeur met
een ruit die is voorzien van een rijk smeedijzeren traliewerk voorzien
van talrijke krullen. De winkelpui bevat een centrale ingang met dubbele
paneeldeur met hoge ruiten. Boven beide ingangen bevindt zich een
geprofileerd kalf en een bovenlicht met kraalprofiel in het raamhout. De
winkelingang wordt geflankeerd door grote etalagevensters met
kraalprofiel in het raamhout en kleine ventilatieopeningen aan de boven-
en onderzijde. Ter weerszijden van de verschillend gevelopeningen
bevinden zich houten stijlen met basementen en dekplaten. De twee
uiterste stijlen en stijl tussen de woningingang en de winkelpui zijn
breder dan die te weerszijden van de winkelingang en zijn voorzien van
neo-maniлristische motieven in reliлf. De gehele pui wordt gedekt door
een houten puilijst met een fries dat is voorzien van panelen en een
kroonlijst die boven de drie bredere stijlen wordt gesteund door rijk
geprofileerde consoles. Boven de pui is de gevel uitgevoerd in machinale
baksteen in kruisverband met knipvoegen en gepleisterde speklagen. Op de
verdieping bevinden zich boven een hardstenen cordonlijst drie vensters
met steens korfbogen met gepleisterde aanzet- en sluitstenen. De
vensters bevatten kozijnen met kwarthol profiel en T-schuiframen. De
boogvelden zijn gevuld met gekleurd tegelmozaпek in verschillende
patronen. Op de zolderverdieping is de indeling in grote lijnen het
zelfde, zij het dat de vensters hier lager zijn, met segmentbogen in
plaats van korfbogen en dubbele draairamen in plaats van schuiframen. De
gevel wordt afgesloten door een hoofdgestel met bakstenen architraaf die
wordt ondersteund door kleine bakstenen consoles, bakstenen fries met
panelen gevuld met gekleurde tegelmozaпeken en houten kroonlijst
ondersteund door vier gesneden houten voluutconsoles met acanthusblad. 

Zijgevels:

Het hoofdhuis wordt aan beide zijden begrensd door bebouwing. Het
voorheen losse achterhuis heeft zijgevels die grotendeels vrij liggen.
Deze zijn van de straat af niet zichtbaar. Een foto in het archief van
de afdeling BAM toont de linker zijgevel. Het betreft een topgevel,
gemetseld in handvorm baksteen in wild verband, bekroond door een
rollaag. Ter hoogte van de verdiepings- en vlieringvloer zijn balkankers
aangebracht, en twee grote staafankers geven aan waar de kap is
bevestigd. Op de zolder bevinden zich twee kleine vierkante vensters
onder rollagen, met bakstenen lekdorpels en 4-ruits draairamen.  

Achtergevel:

De achtergevel van het hoofdhuis is volgens het rapport uit 1987 een
lijstgevel, opgetrokken in schoon metselwerk. Deze bevat op de eerste
verdieping twee vensters met T-schuiframen en op de tweede twee lagere
4-ruits schuiframen. 

De gevels van het voorheen losse achterhuis zijn volgens het rapport
gepleisterd en bevatten bouwsporen van dichtgezette vensters. 

Ruimtelijke indeling:

Volgens het rapport uit 1978 is de kelder toegankelijk vanuit de
bebouwing links op de achterplaats. Het trappenhuis van het hoofdhuis
ligt tegen de rechter zijmuur en tegen de linker loopt een rookkanaal.

Constructies:

Volgens het rapport uit 1978 bevat het pand de volgende constructies. De
kelder heeft een tongewelf haaks op de straat, voorzien van
steekgewelven. In de voormuur bevinden zich restanten van een oude
ingang en een kelderlicht. De huidige toegang bevindt zich linksachter.
De balklagen in het hoofdhuis zijn enkelvoudig. De kap heeft verbeterde
Hollandse spanten met gordingen. 

Het vanouds losse achterhuis heeft een samengestelde verdiepingsbalklaag
van twee balkvakken, met een zwanehalsvormig sleutelstuk onder de
moerbalk. De zolderbalklaag is gedeeltelijk verwijderd. De kap, die uit
de 17de eeuw dateert, bevat twee dekbalkjukken met schaarspanten en
nokbalk van eiken- en grenenhout. 

De zijgevels van het voorhuis zijn gemeenschappelijk met de buurpanden.

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

De smalle strook links achter het losse achterhuis is onbebouwd en reikt
tot aan de Binnendieze.Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het pand Kruisstraat 18-20 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kruisstraat vormen een fraai
historisch ensemble. Aanvullende stedenbouwkundige waarde is gelegen in
het gegeven dat het perceel vanaf de Kruisstraat tot aan de Binnendieze
reikt, zij het dat het achterste deel wel is versmald. Daarnaast heeft
het pand architectonische waarde vanwege zijn historische hoofdvorm en
de bakstenen lijstgevel met winkelpui van rond 1900.  

2. Bouw- en/of kunsthistorische waarden

Het hoofdhuis heeft bouwhistorische waarde vanwege de oude kelder en
zijmuren. Rond 1900 heeft het pand een ingrijpende modernisering
ondergaan. Ook de onderdelen uit deze bouwfase hebben bouwhistorische
waarde, en dat geldt ook voor het uit de 17de eeuw daterende losse
achterhuis, dat nog oude muren, verdiepingsbalklaag en kap bevat. 

3. Cultuurhistorische waarden

Het pand  heeft cultuurhistorische waarde als zijnde een woon-werkhuis
dat een oude kern heeft, maar rond 1900 sterk is gewijzigd, en dat in de
17de eeuw is voorzien van een los achterhuis.

Het object Kruisstraat 18-20, bestaande uit een huis met een oude kern,
een lijstgevel en kap van rond 1900 en een los achterhuis uit de 17de
eeuw, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Kruisstraat 18-20			’s-Hertogenbosch, GMSP
II

  PAGE  1 

