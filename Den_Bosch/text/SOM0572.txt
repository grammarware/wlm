’s-Hertogenbosch

Hintham 39-41

Kadastraal	: Rosmalen, E-4999

Monumentnr.	: SOM0572

Huidige functie	: parochiecentrum/ pastorie	Bouwjaar	: 1910

Architect	: W.Th. van Aalst

Oorspr.functie	: pastorie

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 09-03-2009



Context

(Bouw)historie:

De pastorie maakt deel uit van het kerkelijke complex waartoe ook de H.
Annakerk aan de Hintham 43 behoort. De kerk is in 1909-1910 naar een
ontwerp van de Bossche architect W.Th. van Aalst gebouwd. Tegelijkertijd
bouwde hij de pastorie.   

Het voormalige dorp Hintham vormt tegenwoordig een wijk van Den Bosch.
Tegen de achtergrond van de voortdurende groei van de stad vormde dit
plaatsje meer dan eens een hot item in de gesprekken tussen Den Bosch en
de zelfstandige gemeente Rosmalen. Uiteindelijk is  in 1996 de knoop
doorgehakt. In dat jaar werd de gemeente Rosmalen door Den Bosch
geannexeerd waardoor ook Hintham binnen de stadsgrenzen werd opgenomen.
Dat dit plaatsje reeds een hoge ouderdom vertegenwoordigt blijkt alleen
al uit de uit 1680 daterende grenssteen die (middels een kopie) nog
altijd aan de Graafseweg is te vinden. Op de hoek van de Jasmijnstraat
markeert deze de grens tussen de vroegere rechtsgebieden van Den Bosch
en Hintham. De oudste vermelding van het kerkdorp Hintham dateert uit
1278. Vooral na de aanleg van de steenweg tussen Den Bosch en Grave
(1823-1825) groeide het plaatsje uit tot een langgerekt lintdorp. 

Zoals gezegd zijn zowel de kerk als de pastorie ontworpen door architect
W.Th. van Aalst. Van hem zijn in Den Bosch ook enkele ontwerpen voor de
congregatie van de ‘Zusters van de Choorstraat’ bekend. Zo
realiseerde hij in 1910-1911 een kweekschool, mulo-school en
kloosterkapel als nieuwe onderdelen van het immense kloostercomplex op
de hoek van de Papenhulst en de Choorstraat. Buiten Den Bosch bouwde hij
onder meer het Sint Gertrudisklooster te Vlijmen (1906), de Sint
Martinuskerk in Sint Oedenrode (1912) en de H. Hartkerk met bijbehorende
pastorie in Oss (1921), 

Van Aalst werkte in de stijl van de Neogotiek en Neorenaissance en ook
de onderhavige pastorie is in een historiserende trant uitgevoerd.
Karakteristiek is de vrij sobere opzet, met speklagen in gele
verblendsteen en van veelruits bovenlichten voorziene ramen. Door de
vensterluiken en de asymmetrisch gelegen topgevel verkreeg het bouwwerk
de schilderachtige uitstraling die in de ontstaansperiode zo vaak werd
nagestreefd. 

Zo rond 1950 moet het verbindingslid zijn toegevoegd dat zich tussen de
pastorie en de kerk bevindt en waar zich een parochiezaaltje bevindt. In
2007 werden tekeningen gemaakt voor een verbouwing aan de achterzijde
welke evenwel niet zijn uitgevoerd.         

Ligging:

Het pand ligt aan de zuidzijde van de Hintham, de doorgaande weg tussen
Hintham-Noord en Hintham-Zuid, in het verlengde van de Graafseweg. Hier
bevindt de pastorie zich direct ten westen van de Sint Annakerk. Aan de
pastorie gaat een vrij ruim voorplein vooraf (ter plekke van een
voormalige pastorietuin met hekwerk). Het r.k. ensemble wordt aan de
oostzijde begrensd door het Jan de Nijslaantje dat naar de ten zuiden
van het complex gelegen r.k. begraafplaats leidt.     

Beschrijving

Algemeen (hoofdvorm, kap):

Het bouwwerk heeft een in hoofdzaak rechthoekige plattegrond, waarop aan
de oostzijde een tussenlid aansluit dat de pastorie met de kerk
verbindt. De pastorie telt twee bouwlagen en heeft een zolderverdieping
onder een schilddak waarop linksvoor een steekkap aansluit. De
dakdekking bestaat uit gesmoorde kruispannen en verder zijn er houten
bakgoten op dito klossen. Op het voorschild bevindt zich een houten
dakkapel met een lessenaarsdakje en een dubbel draairaam met bovenlangs
roedenverdeling. Er zijn enkele bakstenen schoorstenen. De achterste
bouwdelen van de pastorie hebben een plat dak. Het metselwerk is
uitgevoerd in bruine baksteen in kruisverband en verlevendigd met
speklagen in gele verblendsteen. Aan de achterkant is het gebouw evenwel
witgeschilderd en deels in blokverband gepleisterd. De diverse vensters
zijn gevat onder een segmentboog in donkerrode verblendsteen en met een
bijbehorende boogtrommel met siermetselwerk. Ramen, deuren en kozijnen
zijn in hout uitgevoerd en de lekdorpels bestaan uit hardsteen. De
bovenlichten zijn voorzien van roedenverdeling en verder hebben de
vensters (vernieuwde) houten paneelluiken.   

     

Voorgevel:

De asymmetrisch ingedeelde voorgevel is vijf vensterassen breed. De
linker as mondt uit in een topgevel met schuine zijden en houten
windveren. Deze vensteras bevat in beide bouwlagen een tweelichtsvenster
met enkelruits schuiframen. In de topgevel zijn er drie kleine
zoldervensters waarvan het middelste hoger is doorgestoken dan de
overige twee. Het middenvenster bevat een enkelruits schuifraam en de
twee zijvensters hebben elk een dito draairaampje. In de overige
vensterassen ontvangen beide bouwlagen daglicht door vensters met
enkelruits schuiframen.   

Zijgevels:

Aan de rechterzijde (westkant) bevat de eerste bouwlaag twee vensters
als in de voorgevel. Op de verdieping is er een niet oorspronkelijk
(buiten de bescherming vallend) venster. Verder is er rechts de licht
terugwijkende zijgevel van ййn van de achterste bouwdelen te zien, met
ook hier enkele gevelopeningen. 

De linker zijgevel (oostzijde) heeft op de verdieping twee
blindvensters. Op de begane grond sluit hier een later gerealiseerd
ййnlaags verbindingslid aan, gevat onder een zadeldak met verbeterde
Hollandse pannen in een gesmoorde kleurstelling. Uiterst rechts bevindt
zich hier een ondiepe portiek onder een toog. De ingang is voorzien van
een oudere voordeur met paneelverdeling. Een hardstenen stoep gaat aan
de ingang vooraf. Links van de portiek bevinden zich tweemaal twee
kleine vensters met een enkelruits raampje. 

Achtergevel:

De achtergevel (zuidzijde) wordt in hoofdzaak gekenmerkt door een
opeenvolging van in hoogte verschillende bouwdelen. Links is er een
trappenhuisuitbouw met een hoog, getoogd venster met glas-in-lood. Een
enkellaags uitbouw sluit aan op de oksel en verder is er uiterst rechts
de achtergevel van voornoemd verbindingslid te zien. Hier bevinden zich
uiterst rechts enkele kleine spitsboogvensters. 

Ruimtelijke indeling:

De pastorie wordt gekenmerkt door een corridoropzet, met een middengang
die via een knik uitmondt in het trappenhuis. Zowel langs de voorgevel
als de rechter zijgevel bevinden zich diverse kamers. Het keukengedeelte
is langs de achtergevel gesitueerd. In het verbindingslid bevindt zich
een parochiezaal.   

Constructies:

Er is geen nadere documentatie voorhanden. De pastorie zal zijn voorzien
van enkelvoudige houten balklagen. 

 

Interieurelementen:

Het interieur is niet bezocht.  Het interieur is mede beschermd voor
zover het monumentale waarden omvat.

 

Erf, bijgebouwen, diversen:

N.v.t. 

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Rosenberg, H.P.R., De 19de-eeuwse kerkelijke bouwkunst in Nederland,
’s-Gravenhage 1972 

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De pastorie aan de Hintham 39-41 heeft stedenbouwkundige waarde vanwege
de samenhang met de historische gebouwde omgeving. Het pand maakt deel
uit van een vrij gaaf bewaard gebleven r.k. ensemble waartoe ook de
(reeds beschermde) Sint Annakerk uit 1910 behoort. Als een wezenlijk
onderdeel van dit ensemble en door de markante vormgeving met speklagen,
een topgevel en van veelruits bovenlichten voorziene ramen vormt de
pastorie een opmerkelijke blikvanger. 

2. Bouw- en/of kunsthistorische waarden

Het object is een wat betreft de uiterlijke verschijningsvorm goed en
gaaf voorbeeld van een pastorie uit de periode kort voor de Eerste
Wereldoorlog. Opmerkelijk is de vrij ingetogen en verzorgde
lijstgevelarchitectuur, met speklagen in gele verblendsteen, onder een
segmentboog gevatte vensters en een markante topgevel met windveren.
Weliswaar onderging de pastorie in de loop van de tijd een enkele
wijziging, maar het authentieke karakter is goed herkenbaar gebleven
waardoor het object nog altijd een goede indruk geeft van het oeuvre van
de Bossche architect W.Th. van Aalst.  

3. Cultuurhistorische waarden

Het gebouw heeft cultuurhistorische waarde als de pastorie van de Sint
Annakerk in de kern van het voormalige dorp Hintham. Als een onderdeel
van voornoemd ensemble vormt het bouwwerk een illustratie van de
kerkelijke historie in het betreffende deel van de gemeente
’s-Hertogenbosch. Door zijn voorname opzet en vormgeving weerspiegelt
het pand de ideeлn omtrent de uitvoering van parochiлle bebouwing
zoals die golden in de ontstaansperiode.  

Het object Hintham 39-41, bestaande uit een pastorie uit 1910, is op
basis van bovenstaande criteria beschermenswaardig als gemeentelijk
monument in de gemeente ’s-Hertogenbosch.

Redengevende omschrijving Hintham 39-41                                 
           ’s-Hertogenbosch, GMSP II

  PAGE  1 

