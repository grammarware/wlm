’s-Hertogenbosch

Hinthamerstraat 206-208

Kadastraal	: ’s Hertogenbosch, H-6203

Monumentnr.     : SOM0425

Huidige functie	: winkel-werkplaats-woning	Bouwjaar	: late middeleeuwen,
voorgevel ca.1865

Architect	: 

Oorspr.functie	: woon-werkhuis

 

Verbouwingen	: 1935, 1950, 1990

Archief		: Gemeente ’s-Hertogenbosch, afdeling BAM

Datum document: 15-05-2007



							globale aanduiding van het perceel

	Context

(Bouw)historie:

Het pand Hinthamerstraat 206-208, vanouds genaamd “het Schaapshoofd”
dateert in kern uit de late middeleeuwen en heeft een gepleisterde
lijstgevel van rond 1865 met een winkelpui van rond 1900. Van oorsprong
was het pand ingedeeld in voorhuis met vast achterhuis. In de 19de eeuw
is het voorhuis ingrijpend vernieuwd, wat vooral tot uitdrukking komt in
de gepleisterde lijstgevel aan de voorzijde, en werd het achterhuis
gesloopt, en vervangen door een eenlaags bouwdeel. De historische kern
van het voorhuis bleef echter bewaard. 

In 1935 en 1950 werd de pui licht gewijzigd. In 1990 is de indeling van
de begane grond gewijzigd, en waarschijnlijk werd toen ook de eenlaags
aanbouw aan de achterzijde van het pand vernieuwd, in min of meer
historiserende vorm verwijzend naar de vroege 20ste eeuw.

Ligging:

Het pand is gelegen aan de noordzijde van de Hinthamerstraat op de
oostelijke hoek met de steeg Achter het Schaapshoofd (genoemd naar het
pand). De Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. Bij de stadsuitbreiding in de eerste helft
van de 14de eeuw kwam de Hinthamerstraat binnen de stadsmuren te liggen.


Veel percelen aan de noordzijde van de Hinthamerstraat liepen van
oorsprong door tot aan de oever van de Binnendieze. Later zijn deze
percelen meestal echter opgedeeld, en werden er andere gebouwen op de
afgesplitste delen gebouwd. Hoogstwaarschijnlijk is dat hier ook zo
gegaan, waarbij de afgesplitste delen achterop het oorspronkelijke
perceel werden ontsloten via de steeg Achter het Schaapshoofd. De
Binnendieze achter het betreffende perceel is in de eerste helft van de
20ste eeuw gedempt. De steeg loopt sindsdien aan de noordzijde dood
tegen een pand dat aan de Zuid Willemsvaart werd gebouwd. 

Aan de rechterkant sluit het pand aan bij het lagere buurpand
Hinthamerstraat 210-212, en aan de achterkant sluit de eenlaags aanbouw
aan bij het pand Achter het Schaapshoofd 11-15.

Beschrijving

Algemeen (hoofdvorm, kap):

Het pand Hinthamerstraat 206-208 heeft een langwerpige plattegrond die
achter de voorgevel schuin naar rechts wegloopt. Het gebouw bevat een
kelder (links achterin het oude gedeelte van het pand), hoge begane
grond (met opkamer boven de kelder), verdieping en zolder met
borstwering. Het zadeldak heeft aan de voor- en achterzijde wolfseinden,
en is gedekt met gesmoorde oud-Hollandse pannen. Op beide zijvlakken
staan in de goot brede houten dakkapellen met pannengedekte
lessenaarsdaken, die dateren van rond 1970. Aan de achterzijde is er een
recente eenlaags aanbouw. 

Voorgevel:

De voorgevel is een grotendeels symmetrische gepleisterde lijstgevel van
rond 1865 met op de hoge begane grond een pui van rond 1900. De pui
bevat rechts een vrij smalle woningingang en links een symmetrische
winkelpui. De gevelopeningen hebben afgeronde bovenhoeken en zijn gevat
tussen geprofileerde houten stijlen met verdiepte vlakken en
kapiteel-achtige elementen. De woningingang bevat een houten strokendeur
met een klein raampje, van rond 1930, en daarboven is er een
geprofileerd kalf en een bovenlicht met glas-in-lood. De winkelpui heeft
de ingang in het midden, met een zesruits paneeldeur, en ter weerszijden
zijn er grote etalagevensters boven lage borstweringen. Boven de
winkelingang en de vensters bevinden zich geprofileerde kalven en
bovenlichten. De hele pui wordt afgesloten door een houten hoofdgestel
met een fries met panelen en een geprofileerde kroonlijst. De penanten
zijn gepleisterd. De gevel boven de pui is ook gepleisterd, en is
voorzien van horizontale schijnvoegen. Op beide verdiepingen zijn drie
vensters met gepleisterde lekdorpels en geprofileerde omlijstingen met
afgeronde bovenhoeken, en middenop de bovenlijst kuiven met rijk
krulwerk. De kozijnen zijn voorzien van een duivenjager-profiel. Op de
eerste verdieping zijn er  zesruits schuiframen met brede middenstijl en
gekleurd glas-in-lood in de bovendelen. Op de zolderverdieping vierruits
schuiframen. De gevel wordt afgesloten door een classicistisch
hoofdgestel met een gepleisterde architraaf en fries met drie cassetten
en vier rijk gedecoreerde consoles met acanthusbladeren die de
geprofileerde houten kroonlijst dragen.

Zijgevels:

De linker zijgevel aan Achter het Schaapshoofd is net als de voorgevel
gepleisterd met horizontale schijnvoegen. Het voorste deel van deze
gevel is geheel gesloten en in het achterste deel zijn op beide
bouwlagen vensters. Op de begane grond is links een kelderlicht met een
dubbel draairaam en ijzeren traliewerk met stervormen. Daarboven bevindt
zich een relatief hoog in de gevel geplaatst opkamer-venster met
opgeklampte houten luiken uit het derde kwart van de 20ste eeuw. Rechts
daarvan een groter venster met een kozijn met duivenjager-profiel en een
recent vernieuwd twaalfruits schuifraam. Op de verdieping twee vensters
met gepleisterde lekdorpels en kozijnen met duivenjager-profiel en
zesruits schuiframen. Aan de bovenzijde wordt de gevel afgesloten door
een eenvoudige houten gootlijst. 

De rechter zijgevel is vanaf de straat zichtbaar voor zover deze aan de
voorzijde boven het buurpand uitsteekt. De gevel is gepleisterd en heeft
langs de bovenrand een eenvoudige houten gootlijst. 

De zijgevel van het achterliggende eenlaags bouwdeel is rond 1985 nieuw
opgetrokken in min of meer historiserende vorm. 

Achtergevel:

De bovenzijde van de achtergevel van het pand is vanuit de steeg ten
dele zichtbaar. De gevel is gepleisterd en bevat voor zover zichtbaar
geen vensters. Aan de bovenzijde versmalt de gevel, om vervolgens
horizontaal te worden afgesloten door een eenvoudige houten gootlijst. 

Ruimtelijke indeling:

Getuige een bouwtekening uit 1990 bevindt zich onder het oude gedeelte
van het pand linksachter een kelder, met daarboven een opkamer. Rechts
voorin het pand is er een opgang naar de bovenwoning. In het oude
voorhuis bevindt zich de winkel en in de eenlaags achterbouw een
werkplaats. Op de verdieping is een indeling met een overloop tegen de
rechter zijmuur halverwege de diepte van het huis, met rechtsvoor een
kleine kamer, linksvoor de woonkamer, en achterin drie ruimtes naast
elkaar. De trap naar zolder ligt langs de rechter zijmuur. De indeling
op zolder is min of meer gelijk aan die op de verdieping. 

Constructies:

Volgens documentatie van de afdeling BAM uit 1990 zijn in het pand de
hierna volgende zaken geconstateerd. De kelder heeft een houten
balklaag, en dateert uit de 19de eeuw. De zijmuren en wellicht ook een
deel van de voorgevel dateren waarschijnlijk uit de late middeleeuwen.
De rechter zijmuur is waarschijnlijk niet gedeeld met het buurpand. De
zolderbalklaag bestaat uit moer- en kinderbalken en is verdeeld in vier
balkvakken. De binnenwanden en de kapconstructie, met oud-Hollandse
schaarspanten, zijn 19de-eeuws. 

Interieurelementen:

Hier zijn geen nadere gegevens over bekend.

Erf, bijgebouwen, diversen:

Het hele achterste gedeelte van het perceel is bebouwd met de eenlaags
aanbouw van rond 1990.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 206-208 heeft stedenbouwkundige waarde vanwege
de samenhang met de historische gebouwde omgeving en percelering. De
gevelwanden van de Hinthamerstraat vormen vrijwel in hun geheel een
fraai historisch ensemble. De hoekligging aan de steeg Achter het
Schaapshoofd geeft het pand extra stedenbouwkundige waarde.

Daarnaast heeft het pand aanmerkelijke architectonische waarde vanwege
de historische bouwmassa en de fraaie lijstgevel van rond 1865 met
winkelpui van ca.1900.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een kern uit de late middeleeuwen met muren
en balklagen, waarin bij diverse verbouwingen moderniseringen zijn
doorgevoerd. De 19de-eeuwse voorgevel is daarvan de meest duidelijke
uiting.

3. Cultuurhistorische waarden

Het gebouw heeft cultuurhistorische waarde als zijnde een in kern
laat-middeleeuws woon-werkhuis waarin diverse vernieuwingen herkenbaar
zijn uit verschillende historische perioden, zoals de winkelpui van rond
1900.

Het object Hinthamerstraat 206-208, bestaande uit een in kern
laatmiddeleeuws hoekhuis met 19de-eeuwse lijstgevel en winkelpui van
rond 1900, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 206-208	’s-Hertogenbosch,
GMSP II

  PAGE  1 

