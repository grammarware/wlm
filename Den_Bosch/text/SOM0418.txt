’s-Hertogenbosch

Hinthamerstraat 115-117

Kadastraal	: ’s Hertogenbosch, H-0797

Monumentnr.     : SOM0418

Huidige functie	: restaurant - woning	Bouwjaar	: XV, voorgevel ca.1880 

Architect	: 

Oorspr.functie	: woon-werkhuis

 

Verbouwingen	: 1956-57, 1974, 1980, 1982, 2002

Archief		: Gemeente ’s-Hertogenbosch, afdeling BAM

Datum document: 25-04-2007



							globale aanduiding van het perceel

Context

(Bouw)historie:

Het pand Hinthamerstraat 115-117, vanouds genaamd “de Vergulde
Trom”, dateert in kern uit de 15de eeuw. Vermoedelijk is het pand
tegelijk met het buurpand nr.113 verbouwd, waarbij houtskeletten tegen
de gemeenschappelijke tussenmuur werden gebouwd. Rond 1880 is de
voorgevel verbouwd tot gepleisterde lijstgevel, en werd op het voorste
deel van het pand een mansardekap gezet. In 1956-‘57 werd de begane
grond verbouwd, waarbij een grote ruimte ontstond, en in 1974 is de
indeling op de verdiepingen gewijzigd, toen er op de eerste verdieping
een restaurant-ruimte werd gecreлerd. In 1980 is de pui vernieuwd in
historiserende stijl. 

Ligging:

Het pand is gelegen aan de zuidzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. Bij de stadsuitbreiding in de
eerste helft van de 14de eeuw kwam de Hinthamerstraat binnen de
stadsmuren te liggen. 

Het langwerpig perceel liep van oorsprong ongetwijfeld verder door naar
achter en omvatte waarschijnlijk ook Sint Janskerkhof 7b. Later is het
perceel echter opgedeeld. Wanneer dit gebeurde is niet duidelijk; de
kadastrale kaart van 1823 biedt geen goed beeld daarvan. 

Aan de achterzijde van het pand ligt een kleine plaats met twee eenlaags
bouwdelen met platte daken. Daarachter ligt het bebouwde perceel Sint
Janskerkhof 7b.

Beschrijving

Algemeen (hoofdvorm, kap):

Het pand is gebouwd op een langwerpige rechthoekige plattegrond. Het
bestaat uit een voorhuis met vast achterhuis. Het gebouw heeft een hoge
begane grond die in het achterhuis onderkelderd is, een verdieping en
een zolder met borstwering. Op het voorste deel van het pand is in de
late 19de eeuw een nieuw vierzijdig mansardedak gezet, dat (secondair)
is gedekt met mastiek en mastiekleien. Aan de voorzijde staat in het
midden een dakkapel. Daarachter bevindt zich nog het oude zadeldak, met
aan de achterkant een wolfseinde, dat is gedekt met rode Hollandse
pannen. Aan beide zijden zijn er kleine dakkapellen.

Voorgevel:

De voorgevel is een symmetrische gepleisterde lijstgevel van rond 1880
met op de hoge begane grond een houten pui uit 1980. Deze pui is een
imitatie van een mid-19de-eeuwse winkelpui. Ter weerszijden van de pui
zijn er gepleisterde penanten, Het pleisterwerk boven de pui is voorzien
van horizontale schijnvoegen. Op de eerste en tweede verdieping zijn er
twee vensters met gepleisterde lekdorpels en geprofileerde omlijstingen
met uitgezette schouders en in de getoogde bovenzijde een leeuwenkopje
met sierstucwerk. De kozijnen hebben een kraalprofiel en de T-stolpramen
bevatten glas-in-lood in de bovenlichten. De gevel wordt afgesloten door
een classicistisch hoofdgestel met een gepleisterd fries met drie
trigliefen die overgaan in consoles met acanthusblad die de
geprofileerde houten kroonlijst dragen. Op het voorschild van het dak
staat een houten dakkapel met plat dak en een decoratieve voorzijde met
geprofileerde stijlen met uitgezette schouders en een gebogen fronton
met een cirkelmotief in het centrum. Het venster is dichtgeplaat. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is een gepleisterde afgetopte trapgevel waarvan de
onderste trap bij opname in 1977 nog zichtbaar was. Blijkens een
bouwtekening uit 1982 werd op de begane grond een boogvenster verbouwd
tot doorgang. Op de verdieping was er een via een buitentrap
toegankelijke ingang links, een venster met T-raam rechts ervan en
daarnaast een WC-raampje. Op de tweede verdieping was er een venster met
enkelruits raam.

Ruimtelijke indeling:

Blijkens een bouwtekening uit 1982, was er destijds een indeling met op
de begane grond een grote ruimte, waarvan het achterste gedeelte
verhoogd lag boven de kelder, en tegen de linker zijmuur een steektrap
naar de kelder en een steektrap naar boven. De indeling op de eerste
verdieping is in 1974 verwijderd ten bate van een grote
restaurant-ruimte. De trap naar de tweede verdieping lag voor de trap
vanaf de begane grond. Op de tweede verdieping werd eveneens een nieuwe
indeling gemaakt voor een appartement.

Constructies:

Bij een opname door de afdeling BAM in 1977 zijn de volgende zaken
waargenomen. De kelder onder het achterhuis is smaller dan het pand en
heeft een tongewelf in langsrichting. De kruin van het gewelf steekt ca.
60 cm. boven het vloerpeil uit. De kelder is toegankelijk vanuit het
achtererf en van binnenuit. Deze laatste toegang is in 1956 van de
rechterzijde verplaatst naar de linkerzijmuur.

Zowel de rechter- als de linkerzijmuur zijn gemeenschappelijk met de
buurpanden. De brandmuur is thans in zijn geheel verdwenen. In het
voorhuis bestaan de eerste-verdiepingsbalklaag en de zolderbalklaag uit
drie vakken met moer en kinderbinten.

Bij een bouwhistorisch onderzoek in het rechterbuurpand (nr. 113) werd
geconstateerd dat de moerbalken van de 1e verdiepingsbalklaag doorliepen
over twee panden (nr. 113 en 115). Een moerbalk werd dendrochronologisch
gedateerd op 1463 +1-2 jaar. Vermoedelijk zijn beide panden gelijktijdig
verbouwd. Aan beide zijden van de gemeenschappelijke tussenmuur werd
hierbij een houtskelet aangebracht. Onder de moerbalken van de eerste
verdiepingsbalklaag zitten peerkraalsleutelstukken. De balklagen in het
achterhuis bestaan eveneens uit moer- en kinderbinten. De zolderbalklaag
heeft tegen de achtergevel een strijkbalk. Het zadeldak achter de
verhoogde kap voorop het voorhuis heeft eiken dekbalkjukken. Op de
dekbalken rust een sporenpaar die een nokbalk ondersteunen. De eiken en
dennen sporenparen zijn grotendeels uit hergebruikt hout samengesteld.
De kap is onbeschoten. Boven de eerste twee balkvakken is de kap in de
19de eeuw verhoogd.

Interieurelementen:

Over de interieurelementen is geen nadere documentatie voorhanden. 

Erf, bijgebouwen, diversen:

Blijkens een bouwtekening uit 1974 lag achter het pand een kleine open
plaats met aansluitende eenlaags bouwdelen met platte daken. Het
achterliggende pand Sint Janskerkhof 7b is waarschijnlijk een voormalig
bijgebouw van Hinthamerstraat 115-117.  Dit valt buitne de bescherming.
Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 115-117 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble en dat geldt ook voor de bebouwing van het
Sint Janskerkhof aan de achterzijde. Het perceel van het onderhavige
pand toont nog duidelijk structurele samenhang met het perceel van Sint
Janskerkhof 7b, dat van oorsprong het achterdeel van het onderhavige
perceel vormde. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
huis, met een gepleisterde lijstgevel van rond 1880.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de 15de eeuw, onder andere herkenbaar aan de
kelder, resten van een houtskelet, balklagen met moer- en kinderbinten,
zijmuren, brandmuur en kap. Hierin zijn bij diverse verbouwingen
moderniseringen doorgevoerd. De lijstgevel en de verhoogde kap voorop
het pand van rond 1880 zijn daarvan de meest duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een in kern
15de-eeuws woon/werkhuis waarin diverse vernieuwingen herkenbaar zijn
uit verschillende historische perioden, zoals de voorgevel van rond 1880
en de historiserende winkelpui van rond 1980. 

Het object Hinthamerstraat 115-117, bestaande uit een in kern 15de-eeuws
voorhuis met vast achterhuis en een gepleisterde 19de-eeuwse lijstgevel,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 115-117	’s-Hertogenbosch,
GMSP II

  PAGE  1 

