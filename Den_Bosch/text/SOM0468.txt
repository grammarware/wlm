’s-Hertogenbosch

Orthenstraat 57- 57a

Kadastraal	: ’s Hertogenbosch, G-6595

Monumentnr.     : SOM0468

Huidige functie	: winkel-woonhuis	Bouwjaar	: 1886 (voorgevel), kern XVII

Architect	: 

Oorspr.functie	: woon-werkhuis

 

Verbouwingen	: 1947, 1951, 1958, 1964, 1980, 1988

Archief		: Gemeente ’s-Hertogenbosch, afdeling BAM

Datum document: 06-02-2008



                                                                       
globale aanduiding van het perceel

Context

(Bouw)historie:

Het pand Orthenstraat 57 werd vroeger waarschijnlijk “de Pluim”
genoemd. De (inpandige) steeg die aan de linker zijde van het pand loopt
en naar het achterterrein leidt, is naar het pand vernoemd en heet
Achter de Pluim. Het achterterrein liep oorspronkelijk tot aan de Dieze
en is in de 19de eeuw bebouwd met een viertal arbeiderswoninkjes. Deze
kleine woningen werden in 1947 onbewoonbaar verklaard en verbouwd tot
drie bergingen en later nogmaals tot keuken en bergplaats van de
afhaaltoko die thans in het pand gevestigd is. De achterwoningen zijn
dus in zeer sterk verbouwde vorm nog aanwezig. Achter deze vier pandjes
liggen nog vier ‘cameren’. Deze vallen buiten het huidige perceel.
Het hoofdpand is in 1886 verbouwd en voorzien van een nieuwe voorgevel.
Intern zijn echter mogelijk nog onderdelen van de voorgaande bebouwing
aanwezig, zoals delen van de zijgevels. De restanten van een
samengestelde balklaag en delen van oude binnenmuren, die in 1979 in het
pand zijn aangetroffen zijn vermoedelijk bij de ingrijpende
vernieuwingen in de jaren tachtig uit het pand verdwenen. In het
interieur van winkel en bovenwoning resteren geen historische elementen
meer en de indeling is volledig gemoderniseerd. 

Ligging:

Het pand ligt buiten de eerste ommuring aan de oostelijke zijde van de
Orthenstraat op een diep rechthoekig perceel. Oorspronkelijk liep dit
perceel door tot aan de achterliggende Dieze. Op de kadastrale minuut
uit 1823 zijn de vier arbeiderswoningen nog niet ingetekend en is ook
het steegje links van het pand nog niet zichtbaar. Deze dateren dus
waarschijnlijk van na 1823. De Orthenstraat is ййn van de drie
hoofdstraten van ’s-Hertogenbosch en kan tot het middeleeuwse
stratenstelsel gerekend worden.

Beschrijving

Algemeen (hoofdvorm, kap):

Het hoofdpand bestaat uit een hoge begane grond met links een overbouwde
steeg (thans deel een inpandige gang), verdieping en zolder met
borstwering onder een haaks op de voorgevel gesitueerd zadeldak met rode
Hollandse pannen. Op het achtererf bevinden zich vier volledig tot
keuken en berging verbouwde arbeiderswoningen (ййnlaags met nieuw
schuin dak) die middels een tussenbouw met plat dak (1964) met het
hoofdpand verbonden zijn. De bebouwing op het achtererf heeft een vrij
beperkte historische waarde.

Voorgevel:

De bakstenen trapgevel van het pand dateert, getuige de gevelsteen in de
top, uit 1886. Links op de begane grond zit een poortje met een getoogd
bovenlicht. Deze geeft toegang tot de inpandige gang (en voorheen het
steegje naar de woningen). Rechts hiervan de winkelpui uit de bouwtijd
met centraal tussen twee etalagevensters met bovenlicht de winkelingang
met vernieuwde deur en een bovenlicht. Onder de etalagevensters een
(nieuw) gemetselde borstwering en een hardstenen plint. Boven de pui
zitten drie ontlastingsbogen met aanzetstenen. Het metselwerk boven de
begane grond wordt verlevendigd door natuurstenen speklagen. Op de
verdieping bevat de gevel drie getoogde vensters met kozijnen met een
kwart hol profiel en vernieuwde T-draairamen met bovenlicht. Deze
vensters hebben een hardstenen lekdorpel en boven de vensters zit een
ontlastingsboog met aanzetstukken. In de geveltop zit een driedelig
venster (centraal raam met aan weerszijden een lager zijlicht) waarvan
de invulling vernieuwd is. Boven de zijlichten zit een natuurstenen
plaat met een bladmotief. Ook dit venster heeft een hardstenen lekdorpel
en een ontlastingsboog met natuurstenen aanzetstukken. De sluitsteen in
de ontlastingsboog heeft een cartouche met daarin het jaartal 1886.
Geheel boven in de geveltop zit een oculus. De trappen van de gevel zijn
gedekt met hardstenen dekplaten en op de centrale trap staat een
natuurstenen vaasvormig ornament. Verder bevat de gevel ter hoogte van
de kapconstructie sierankers.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is wat betreft het benedendeel geheel doorgebroken naar
de achterbouw. Het bovendeel is gepleisterd en voorzien van nieuwe
kozijnen en ramen. 

Ruimtelijke indeling:

De begane grond vormt ййn open ruimte met de eenlaags aanbouw tegen de
achtergevel en is geheel in gebruik als winkel/keuken/berging. Tegen de
linker zijmuur zit de trap (1988) naar de verdieping en tegen de rechter
zijmuur loopt een rookkanaal. Op de verdieping en zolderverdieping zijn
de woonvertrekken, met een volledige nieuwe indeling. Indeling en
afwerking hebben geen monumentale waarde.

Constructies:

De in een documentatierapport uit 1979 vermelde constructies
(enkelvoudige balklagen, resten van een samengestelde balklaag in de
verdiepingsbalklaag) zijn waarschijnlijk niet meer aanwezig. De
zolderbalklaag is in 1988 geheel vernieuwd. De kap bestaat uit
eenvoudige Hollandse spanten. De linker zijmuur (van de steeg) is
gemeenschappelijk met het buurpand en dateert mogelijk uit de 17de eeuw.
Ook de rechter zijmuur is gemeenschappelijk met het buurpand. 

Interieurelementen:

Waardevolle interieurelementen zijn niet meer aanwezig. 

Erf, bijgebouwen, diversen:

De vier voormalige 19de-eeuwse arbeiderswoningen op het achtererf zijn
in 1947 verbouwd tot bergingen en ook daarna nogmaals ingrijpend
gewijzigd, waardoor van de oorspronkelijke situatie weinig behouden is
gebleven. Wel is de steeg nog herkenbaar die langs de voorgevels van de
huisjes liep.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Orthenstraat 57-57A heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt buiten de eerste stadsmuur op een
perceel dat oorspronkelijk van straat tot stroom liep. Ter linkerzijde
van het pand loopt een deels overbouwde steeg en op het achtererf staat
het zeer sterk gewijzigde restant van vier 19de-eeuwse
arbeiderswoninkjes. De gevelwanden van de Orthenstraat vormen vrijwel in
hun geheel een belangrijk historisch ensemble. Het winkelwoonhuis met
zijn markante laat 19de-eeuwse neorenaissance trapgevel speelt een
beeldbepalende rol binnen dit ensemble. Het pand heeft dan ook
aanzienlijke architectonische waarde.

2. Bouw- en/of kunsthistorische waarden

De bouwhistorische waarde is gering, omdat de inwendige structuur en de
oude elementen en afwerkingen bij ingrijpende verbouwingen vanaf het
einde van de19de eeuw (maar met name in de laatste decennia) geheel
verloren zijn gegaan. Mogelijk resteren delen van de oude zijgevels.

3. Cultuurhistorische waarden

Het gebouw heeft cultuurhistorische waarde als voorbeeld van een laat
19de-eeuws winkel-woonhuis, dat door de aanwezigheid van een winkel (met
historische winkelpui) en bovenwoning nog steeds als zodanig herkenbaar
is. Het is een representant van de economische ontwikkelingen in de 19de
eeuw, waarbij veel panden aan belangrijke straten in ’s-Hertogenbosch
verbouwd werden tot winkelhuis en voorzien werden van een nieuwe
voorgevel.

Het object Orthenstraat 57-57a, bestaande uit een laat 19de-eeuws
winkelwoonhuis (met geringe relicten van de voorgaande bebouwing) met
een markante neorenaissance voorgevel, is op basis van bovenstaande
criteria beschermenswaardig als gemeentelijk monument in de gemeente
’s-Hertogenbosch. De bebouwing achter de achtergevel van het hoofdpand
heeft door de vele ingrijpende wijzigingen geen monumentale waarde.

Redengevende omschrijving Orthenstraat 57-57a                           
        ’s-Hertogenbosch, GMSP II

  PAGE  1 

