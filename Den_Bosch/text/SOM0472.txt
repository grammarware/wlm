’s-Hertogenbosch

Pensmarkt 22-22A-24, Dode Nieuwstraat 25

Kadastraal	: ’s Hertogenbosch, G-4812

Monumentnr.     : SOM0472

Huidige functie	: winkel-woningen	Bouwjaar	: kern XIII-XIV, voor- en
achtergevel, balklagen en kap 1890

Architect	: 

Oorspr.functie	: woon-werkhuis

 

Verbouwingen	: 1935, 1938, 1948, 1949-’50, 1964, 1977, 1990, 1991,
2005

Archief		: Gemeente ’s-Hertogenbosch, afdeling BAM

globale aanduiding van het perceel

Context

(Bouw)historie:

Het pand Pensmarkt 22-24 is een groot gebouw waarin op de begane grond
twee winkel naast elkaar zijn gevestigd, met woningen op de
verdiepingen. Het pand is samengesteld uit twee oude huizen en jongere
bouwdelen erachter. Het linker pand werd vroeger “De Wijnenbergh” en
later “St. Jacob”, “Maaskants Coffijhuis”, “Molenaars
Koffiehuis” en “Hфtel Neuf” genoemd. Het rechter had de namen
“De vergulde Vijzel” (1624) en later “De Ploeg”. Het pand
dateert in kern deels uit de 13de of 14de eeuw (fundering voorgevel,
delen rechter zijmuur en tussenmuur tussen de kelders). Destijds stond
hier een groot dwarshuis dat doorliep in het linker buurpand
(nrs.16-20). Dit pand werd “Lombardenhuis” genoemd. In de 16de of
17de eeuw is dit pand onderverdeeld in vier naast elkaar gelegen huizen.

In de tweede helft van de 19de eeuw werd een los achterhuis achter het
rechter deel van het hoofdvolume aan de Dode Nieuwstraat gebouwd. Dit
bouwdeel deed onder ander dienst als koetshuis en pakhuis. Het
hoofdvolume is vrij ingrijpend gerenoveerd rond 1890. Er werd een nieuwe
bakstenen voorgevel voor de beide huizen geplaatst, de achtergevel werd
naar achter verplaatst en waarschijnlijk zijn toen ook de balklagen en
de kap vernieuwd. In 1938 zijn de panden op de begane grond samengevoegd
ten behoeve van een grote winkelruimte, en is de interieurindeling ook
op andere punten aangepast. Aan de achterzijde, waar zich eerder twee
kleine plaatsen en diverse bijgebouwen bevonden, is in 1949-‘ 50 een
ййnlaags aanbouw geplaatst met rechtsvoor een kleine opbouw op de
verdieping. 

Eind 1944 heeft het pand dienst gedaan als parochiekerk in verband met
beschietingen die de St. Pieterskerk onbruikbaar maakten. In 1978 werd
de begane grond weer in twee aparte winkels gescheiden, waartoe de
tussenmuur weer werd teruggebouwd. In de late 20ste eeuw is de pui
verschillende malen gewijzigd en in 2005 zijn de penanten van metselwerk
voorzien in de stijl van de bovenliggende gevel. 

Ligging:

Het gebouw is gelegen aan de westzijde van de Pensmarkt in een gesloten
gevelwand. De Pensmarkt is vanouds een deel van het grote driehoekige
(markt)plein dat het middelpunt van de stad vormt. In de beginperiode
van de stad (de 13de-15de eeuw) werden op dit plein gebouwen met
stedelijke functies gecreлerd, zoals een lakenhal (later vleeshal), een
broodhuis en het eerste stadhuis. Met de aaneengesloten bouw van deze
panden werd het westelijke deel van de Markt van het oostelijke
afgescheiden. Dit westelijke gedeelte, dat de vorm heeft van een zeer
brede straat, werd de Pensmarkt genoemd omdat hier pens werd verkocht.
Het bouwblok ten westen van de Pensmarkt ligt op het hoogste punt van de
oude stad, zeker na enige ophogingen die in de 13de eeuw plaatsvonden.
Ter plaatse van het onderhavige pand stond in de 12de en de vroege 13de
eeuw het natuurstenen huis van de hertog van Brabant. Behalve
funderingen en kelder is hier weinig van over. In de 13de eeuw werd dit
pand vervangen door het bakstenen “Lombardenhuis”. Ongeveer in
dezelfde periode zijn in de naaste omgeving aan de Markt de eerste grote
stenen, burgerlijke huizen van de stad gebouwd. Dit gebeurde op grote
percelen die aan de westzijde tot aan de eerste stadsmuur reikten. In de
volgende eeuwen zijn deze grote percelen stukje bij beetje opgesplitst
in kleinere kavels. Dit geldt ook voor het onderhavige perceel, dat is
afgesplitst van een veel groter perceel dat ook nrs.16-20 omvatte. Op
het achterterrein van een aantal van de grote percelen in de zuidelijke
helft van het bouwblok werd in de 13de eeuw het klooster van de
Minderbroeders (Franciscanen) gevestigd. Dit klooster werd ontsloten
door de Minderbroedersstraat. Na de confiscatie van het klooster is de
grond uitgegeven aan particulieren.

Het perceel van Pensmarkt 22-24 grenst heden aan de achterzijde aan de
Dode Nieuwstraat (achter het rechter bouwdeel) en aan een achterplaats
die bij het pand Pensmarkt 16 hoort (achter het linker bouwdeel). 

Beschrijving

Algemeen (hoofdvorm, kap):

Het hoofdvolume bestaat uit twee oude naast elkaar gelegen huizen, die
even diepe langwerpig rechthoekige plattegronden hebben. Deze huizen
zijn geheel onderkelderd en bevatten verder een hoge begane grond, drie
verdiepingen en twee zolders. Beide huizen hebben een zadeldak met een
wolfseinde aan de voorzijde, gedekt met gesmoorde oud-Hollandse pannen;
het rechter pand heeft aan de achterzijde ook een schild. 

Aan de achterzijde is een aanbouw uit 1949-‘ 50, die hoofdzakelijk uit
ййn bouwlaag bestaat, maar rechtsvoor een kleine opbouw op de
verdieping heeft. Achter het rechter pand bevindt zich een langwerpig
bouwvolume uit de late 19de eeuw, dat tot aan de Dode Nieuwstraat reikt.
Dit volume heeft een begane grond waarvan de vloer in de achterste helft
lager ligt dan in de voorste, een verdieping en een zolder met
borstwering. Het zadeldak heeft schilden aan de voor- en de achterzijde
en is gedekt met gesmoorde verbeterde Hollandse pannen. Op het voorste
schild staat een kleine dakkapel.

Voorgevel:

De voorgevel is een symmetrische bakstenen lijstgevel van omstreeks
1890, met recente winkelpuien. De gevel heeft een blinde middenas is de
vorm van een brede penant, met ter weerszijden een grote gevelopening in
de pui en drie vensterassen op de verdiepingen. De pui is in 2005
voorzien van metselwerk in aansluiting op de oude bovenliggende gevel.
Het metselwerk op de verdiepingen bestaat uit rode baksteen in
kruisverband met snijvoegen, voorzien van decoratief siermetselwerk in
gele en donkergrijze verblendsteen. Dit siermetselwerk heeft in
hoofdzaak de vorm van gele verticale banden aan de uiteinden en op de
middenpenant van de gevel, voorzien van donkergrijze vierkanten en
kruizen waaromheen de gele band verbreedt. Daarnaast zijn er gele
‘speklagen’ en accenten in de dagkanten en de bogen van de vensters,
complexe siermetselwerk-vlakken in de boogvelden van de vensters op de
tweede en derde verdieping en een rijke gevellijst met siermetselwerk in
reliлf.

Op de eerste verdieping bevindt zich een hardstenen cordonlijst met
erboven twee maal drie vensters. Deze vensters hebben segmentbogen en
een omlijstend kraalprofiel in het metselwerk, kozijnen met
vellingkanten en T-draairamen met gekleurd glas- in-lood in de
bovenlichten. Boven de vensters bevindt zich een lijst bestaande uit een
hardstenen geprofileerde architraaf en kroonlijst en een bakstenen fries
voorzien van siermetselwerk in de vorm van donkergrijze kruisen.
Hierboven bevinden zich wederom twee maal drie vensters, wederom met
kraal-omlijstingen, maar ditmaal onder korfbogen met siermetselwerk in
de boogvelden en ingevuld met T-schuiframen met gekleurd glas-in-lood in
de bovenlichten. Op de derde verdieping is er een hardstenen cordonlijst
met daarboven twee maal drie vensters van ongeveer hetzelfde type als op
de tweede verdieping, maar hier voorzien van keperbogen met sluitstenen
van kunst- of zandsteen. De gevellijst heeft de vorm van een
classicistisch hoofdgestel, met een architraaf van donkergrijze
baksteen, een fries van gele baksteen met verdiepte kruisen van rode
baksteen en een geprofileerde houten kroonlijst op consoles van getrapt
vooruitstekend metselwerk in rood, donkergrijs en geel.

Zijgevels:

Het pand wordt aan beide zijden begrensd door bebouwing, maar omdat het
onderhavige pand relatief hoog is voor de Bossche binnenstad steken de
zijmuren deels boven de belendende panden uit. Daardoor is vanaf de
straat zichtbaar dat 

de zijmuren iets buiten de voorgevel uitsteken. De rechter zijgevel
heeft boven het buurpand eerst een gecementeerde zone, en daarboven is
de gevel gemetseld in machinale baksteen in kruisverband met snijvoegen.
Langs de bovenzijde is er een licht geprofileerde houten gootlijst, met
net eronder ankers die de plaats van de enkelvoudige balklaag van de
zolder aangeven. Enkele meters uit de voorgevel loopt een uit de gevel
stekende schoorsteen die is gecementeerd. Iets verder naar achter
bevindt zich een fors venster met ruitverdeling. Rechts daarnaast staat
een bakstenen schoorsteen uit de 20ste eeuw. De linker zijgevel is maar
voor een klein deel zichtbaar. Deze bestaat uit het zelfde metselwerk en
heeft een zelfde gootlijst. 	

Achtergevel:

De achtergevel van het hoofdvolume is vanuit de openbare ruimte voor een
deel zichtbaar vanuit de Dode Nieuwstraat. De geveltop van het rechter
geveldeel is zichtbaar. Deze is gepleisterd en bevat een T-draairaam. De
topgevel is afgedekt door dakpannen. Volgens een bouwtekening uit 1990
zijn er op de eerste verdieping drie vensters. Het linker deel van de
gevel is ten dele zichtbaar ter hoogte van de verdiepingen. Op het
niveau van de eerste verdieping is er links een aanbouw uit 1949-‘50.
Rechts daarvan is een grote gevelopening uit de zelfde tijd, met een
dubbele deur die toegang geeft tot een dakterras op de aanbouw, onder
een drieruits bovenlicht. Daarboven bevindt zich een paneel dat met
tegels is bekleed. Op de tweede verdieping zijn twee forse
gevelopeningen uit 1949-’50, met ramen en deuren naar het dakterras op
de verdieping van de aanbouw. Op de derde verdieping bevinden zich twee
vensters met lekdorpels en T-draairamen. Strijkbalkankers geven de
hoogte van de balklagen aan. 

De achtergevel van het losse achterhuis aan de Dode Nieuwstraat (nr.25)
is een symmetrische gepleisterde lijstgevel. Op de begane grond bevindt
zich een brede gevelopening met een houten omlijsting met een
geprofileerde kroonlijst en een recente invulling met drie deuren. Op de
verdieping bevindt zich een geprofileerde cordonlijst waarop twee
vensters staan, met geprofileerde stucwerklijsten met uitkragende
schouders en licht getoogde bovenzijden. Deze bevatten kozijnen met
kwarthol-profileringen en T-schuiframen. Op zolderniveau bezit de
voorgevel in de borstwering twee kleine rondvensters met geprofileerde
stucwerklijsten met kuiven. De gevel wordt afgesloten door een
classicistisch hoofdgestel met een gepleisterde architraaf en fries (die
worden doorbroken door de rondvensters) en een houten kroonlijst. 

 

Ruimtelijke indeling:

Volgens een bouwtekening uit 1990 is de ruimtelijke indeling als volgt.
Onder beide huizen zijn er twee kelders. De voorste reiken tot ongeveer
tweederde van de diepte van het pand, en achter een brede tussenmuur
liggen kelders waarvan de vloeren iets lager liggen. Deze voorste kelder
rechts is door een tussenmuur evenwijdig aan de straat in twee ruimtes
verdeeld. Op de begane grond zijn er twee winkels naast elkaar,
gescheiden door een tussenmuur, die beide tot achterin de aanbouw aan de
achterzijde reiken. Op de eerste verdieping, die bereikbaar is via het
achterhuis aan de Dode Nieuwstraat en het platte dak van de aanbouw, is
er een tussenmuur die de oude indeling in twee losse huizen nog
duidelijk weergeeft. Halverwege de diepte van het pand bevindt zich
tegen de rechter zijmuur een steektrap en een ruime overloop. De
indeling van rond 1890 lijkt nog grotendeels gehandhaafd, met twee even
diepe voorkamers, met elkaar verbonden tussenruimtes, en even diepe
achterkamers met kleine zijgangen/-kamers. Deze indeling wordt in grote
lijnen herhaald op de tweede en derde verdieping. In de voorkamers zijn
er rookkanalen met stookplaatsen tegen de rechter zijmuur en in het
linker huis is er ook in de achterkamers een rookkanaal met
stookplaatsen tegen de rechter zijmuur. Op de zolders is de indeling
gespiegeld: een grote ongedeelde ruimte met tegen de linker- en rechter
zijmuur van het gehele pand een grote lichtkoker.

In het achterhuis dat tot aan de Dode Nieuwstraat reikt zijn er op de
begane grond achterin twee verkeersruimtes, rechts met een toegang tot
het winkelmagazijn voorin dit bouwdeel (waarvan het vloerniveau iets
hoger ligt dan van de achterste ruimtes), en links met een recente trap
naar de verdieping. Op de verdieping is er een grote ruimte in het
midden met kleine ruimtes ervoor en erachter. Tegen de rechter zijmuur
ligt een steektrap naar de zolder, die in drie achter elkaar liggende
ruimtes is ingedeeld.   

Constructies:

Volgens een ongedateerd documentatierapport van de afdeling BAM van na
1991, bevat het pand de volgende constructies. 

De kelder links voor wordt gedekt door een zoldering van troggewelfjes,
vermoedelijk stammend van rond 1890 (gelijk met de voorgevel). Opvallend
is dat de voorgevel op kelderniveau maar liefst 1,50 meter dik is. De
achtermuur is iets minder dik, maar behoort net als de voorgevel
waarschijnlijk tot het oude pand dat hier in de late middeleeuwen stond
(het "Paleis van de hertog", later “Lombardenhuis”). De linker
zijmuur is gezien het baksteenformaat jonger. De kelder was vanaf de
straat bereikbaar via een nog geheel intact maar niet meer in gebruik
zijnde toegang rechts in de voorgevel. De achterliggende kelder heeft
een tongewelf evenwijdig aan de straat. Rechts achterin is er een
dichtgezette doorgang met een paar traptreden naar het voormalige
achtererf. De kelder rechtsvoor wordt gedekt door een modern betondek
(waarschijnlijk uit 1938). Links in de voorgevel bevindt zich een
dichtgezette doorgang naar de straat met enkele traptreden. Onder de
laatste traptrede zijn enkele blokken tufsteen en zeer dikke bakstenen
waarneembaar, hetgeen mogelijk duidt op een 13de-eeuwse oorsprong van
(delen van) de voorgevel. Een vergelijkbare situatie treffen we aan in
de rechter zijmuur van de kelder. De linker zijmuur van de kelder is aan
de voorzijde opgebouwd uit stukken en brokken baksteen (voornamelijk
koppen) en hergebruikte kleine baksteen. Vermoedelijk dateert deze muur
uit de 16de of 17de eeuw. In het midden van de voorgevel bevindt zich
een muurdam waarin een console is opgenomen, die ooit waarschijnlijk een
in lengterichting lopende moerbalk zal hebben gedragen. In de rechter
achterhoek van de kelder bevindt zich een brede ontlastingsboog in de
achtermuur. De achterliggende kelder bezit een vlakke zoldering. Er zijn
doorgangen naar de voorliggende en de naastliggende kelders. In de
linker zijmuur is een grondboog waarneembaar. De fundering van de
voorgevel en de zijmuren dateren waarschijnlijk van rond de 14de eeuw. 

Alle balklagen zijn enkelvoudig en dateren waarschijnlijk van de
verbouwing van 1890, hetgeen ook geldt voor de beide kappen, die elk
vier spanten hebben. 

Voor een goed begrip van de situatie moet worden opgemerkt dat de
voorgevel op kelderniveau, evenals de achtergevel van de voorste kelders
en de rechter zijmuur behoorde tot een evenwijdig aan de straat lopend
dwarshuis uit de late middeleeuwen (mogelijk zelfs al 13de eeuw), dat
zich verder naar links uitstrekte en dat in de 16de of 17de eeuw is
opgedeeld in een aantal langspanden. De tussenmuur en linker zijmuur van
het huidige pand behoren tot de fase van de langspanden en de
achtergevel dateert waarschijnlijk van rond 1890.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Pensmarkt 22-24/Dode Nieuwstraat 25 heeft stedenbouwkundige
waarde vanwege de samenhang met de historische gebouwde omgeving en de
historische perceelsstructuur. De gevelwanden van de Pensmarkt en de
Dode Nieuwstraat vormen voor een groot deel een fraai historisch
ensemble. De stedenbouwkundige waarde wordt nog verhoogd door de
historische hoge ligging van het bouwblok, waarvan de grond
oorspronkelijk hertogelijk bezit was, met daarin ook het
“Minderbroederklooster”. Daarnaast heeft het pand aanmerkelijke
architectonische waarde omdat het met zijn bijzondere bakstenen gevel
met siermetselwerk van rond 1890 en de relatief forse bouwmassa
duidelijk herkenbaar is als historisch winkel/woonhuis met een los
achterhuis uit de tweede helft van de 19de eeuw.

2. Bouw- en/of kunsthistorische waarden

Het pand heeft bouwhistorische waarde omdat het nog onder delen bevat
van een huis (het “Paleis van de Hertog”, later “Lombardenhuis”)
uit de 13de-14de eeuw (voorgevel, tussenmuur en rechter zijmuur op
kelderniveau), dat in de 16de-17de eeuw in meerdere langshuizen is
opgedeeld waarvan de twee meest rechtse het onderhavige pand vormen
(tussenmuur en linker zijmuur), dat rond 1890 is verbouwd (voor- en
achtergevel, balklagen, kap) en enkele decennia daarvoor al van een
nieuw los achterhuis werd voorzien.

3. Cultuurhistorische waarden

Het gebouw heeft cultuurhistorische waarde als zijnde een historisch
dubbel woon-werkhuis met een bouwkundige kern uit de 13de-14de eeuw.
Deze kern behoorde tot het huis van de Hertog van Brabant, later het
“Lombardenhuis”. In de oude bouwmassa zijn diverse wijzigingen
herkenbaar uit verschillende historische perioden, zoals de opdeling in
verschillende huizen in de 16de-17de eeuw en de ingrijpende verbouwing
van rond 1890, met de kenmerkende eigentijdse voorgevel.

Het object Pensmarkt 22-24/Dode Nieuwstraat 29, bestaande uit een dubbel
huis dat in kern uit de 13de-14de en de 16de-17de eeuw dateert met een
lijstgevel van rond 1890, en een achterhuis uit de tweede helft van de
19de eeuw, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Pensmarkt 22-24, Dode Nieuwstraat 25
’s-Hertogenbosch, GMSP II

  PAGE  1 

