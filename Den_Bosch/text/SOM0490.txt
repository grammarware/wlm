’s-Hertogenbosch

Triniteitstraat 19

Kadastraal	: ’s Hertogenbosch, H-4117

Monumentnr.     : SOM0490

Huidige functie	: cultureel centrum	Bouwjaar	: 1888

Architect	: 

Oorspr.functie	: onderdeel van bierbrouwerij

 

Verbouwingen	: 1981, 1988, 1995

Archief		: Gemeente ’s-Hertogenbosch, afdeling BAM

Datum document: 06-11-2007



globale aanduiding van het perceel

Context

(Bouw)historie:

Het pand Triniteitstraat 19-21 is in 1888 opgericht en was onderdeel van
de bierbrouwerij De Ster. Hoe lang het pand nog daadwerkelijk in gebruik
is geweest als brouwerij is niet duidelijk. De oude brouwerij aan de
overzijde van de straat is in 1904 gesloopt. In de jaren 1980 en 1990
heeft Triniteitstraat 19-21 voornamelijk intern enkele verbouwingen
ondergaan, waarbij er behalve wijzigingen in de indeling er ook
doorbraken naar het rechter buurpand zijn gemaakt. Tot 2004 was in het
pand theater Bis gevestigd. In dat jaar verhuisde Bis naar de
Verkadefabriek. Het pand is ook nu nog in gebruik als theater, c.q.
cultureel centrum.

Ligging:

Het pand ligt aan de westelijke zijde van de Triniteitstraat. Het is in
1888 gebouwd op de plaats van twee oudere panden, op twee percelen. Op
de kadastrale minuut uit 1823 zijn deze twee afzonderlijke percelen nog
zichtbaar. De oorspronkelijke bebouwing op deze percelen is rond 1885
hoogstwaarschijnlijk tegelijk met de destijds aan de Oude Dieze
gesitueerde Lakmoesfabriek gesloopt. Vele jaren heeft naast het huidige
Triniteitstraat 8 een bierbrouwerij gestaan, die haar water zal hebben
gehaald uit de Binnendieze. Dat was de Stoombierbrouwerij De Ster, die
eind negentiende eeuw werd geлxploiteerd door J. Boelen en zijn zoon
Th. Boelen. Zij bouwden in 1888 aan de overkant van de straat een nieuwe
brouwerij, nu Triniteitstraat 19. De ster en het jaartal in de voorgevel
herinneren aan de brouwerij. In 1904 is de brouwerij aan de oostelijke
zijde van de straat afgebroken. Er kwamen drie huizen voor in de plaats,
de huidige nummers 2, 4 en 6.

Beschrijving

Algemeen (hoofdvorm, kap):

Het pand bestaat uit een begane grond, een recent aangebrachte
insteekverdieping en een zolder onder een zadeldak met de nok haaks op
de voorgevel. Het dak is gedekt met gesmoorde Hollandse pannen. 

Voorgevel:

De brede voorgevel is opgetrokken in schoon metselwerk (kruisverband).
Dit metselwerk is verlevendigd met gepleisterde speklagen, aanzet- en
sluitstenen en lijsten. Links en rechts op de begane grond zit een
ingang met een halfronde afsluiting. De ontlastingsboog boven deze
ingangen is voorzien van gepleisterde aanzet- en sluitstenen. Centraal
in de gevel is de voormalige grote poort. Deze bevat nu een grote
raampartij (ca. 1981). Deze voormalige poort wordt halverwege de
verdieping bekroond door een puibalk met een kroonlijst. Beide ingangen
links en rechts worden bekroond door een eenvoudig hoofdgestel.
Hierboven zit een venster met 4-ruits raam en een ontlastingsboog met
aanzetstenen en sluitsteen. Dit deel van de gevel wordt afgesloten door
een hoofdgestel dat in het midden wordt onderbroken door een voormalig
hijsluik waarboven een strekse boog zit. Boven dit hijsluik is een
topgeveltje uitgevoerd met een klein rondboogvenstertje met een 8-ruits
raam. Dit venster ligt in een verdiept veld. Het opgaande centrale
geveldeel wordt bekroond door een hoofdgestel met fronton. In het
timpaan is een ster zichtbaar en het jaartal 1888 en boven op het
fronton staat een bolvormig ornament. Aan weerszijden van dit
topgeveltje is een terugliggend deel van de gevel dat de vorm van het
zadeldak volgt. Deze bevat, zowel links als rechts, een klein rondboog
venster met 4-ruits raam. In de ontlastingsboog boven het venster zitten
aanzet- en sluitstenen. Een geprofileerde lijst sluit dit deel van de
gevel af.

Zijgevels:

Het pand wordt links en rechts begrensd door bebouwing. De bebouwing
links van het pand is lager, waardoor het bovenste deel van de zijgevel
van Triniteitstraat 19-21 zichtbaar is. Dit deel van de gevel is
eveneens opgetrokken in schoon metselwerk en is blind uitgevoerd. Ter
hoogte van de zoldervloer zijn staafankers zichtbaar.

Achtergevel: 

De achtergevel is niet zichtbaar vanuit de openbare ruimte. 

Ruimtelijke indeling:

De huidige indeling van het pand is het resultaat van een verbouwing in
1995. Tijdens deze verbouwing is er op de begane grond een doorbraak
naar het rechter buurpand gemaakt. De vide in het voorste deel van het
pand is rond 1980 tot stand gekomen. Tegen de rechter zijgevel zit de
opgang naar de insteekverdieping. 

Constructies:

De balklagen in het pand en de kap dateren uit de bouwtijd (1888). Dit
geldt ook voor de zijmuren. De rechter zijmuur is gemeenschappelijk met
het buurpand.

Interieurelementen

Het interieur van het pand is rond 1980 geheel vernieuwd.

Erf, bijgebouwen, diversen:

Achter het pand is een ondiep plaatsje.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Triniteitstraat 19-21 heeft stedenbouwkundige waarde vanwege de
samenhang met de historische gebouwde omgeving en de historische
verkavelingstructuur. Het pand is in 1888 gebouwd op twee oudere
percelen en was onderdeel van de tot 1904 aan de overzijde van de straat
gelegen bierbrouwerij De Ster. Het gebouw is uitgevoerd in de typische
laat-19de-eeuwse eclectische stijl en heeft een in zeer gave staat
verkerende voorgevel (1888). Hierdoor heeft het gebouw hoge
architectonische waarde. 

2. Bouw- en/of kunsthistorische waarden

Het laat-19de-eeuwse pand verkeert in uiterlijke verschijningsvorm en
hoofdlijnen nog in oorspronkelijke staat. Er is dan ook sprake van
bouwhistorische waarde. De markante vormgeving van het pand kenmerkt de
eclectische stijlperiode uit het laatste kwart van de 19de eeuw.
Hierdoor heeft het object ook een kunsthistorische waarde. 

3. Cultuurhistorische waarden

Het pand is in 1888 gebouwd als uitbreiding en/of vernieuwing van de
bestaande bierbrouwerij De Ster. De ster in het timpaan herinnert hier
nog aan. Als voormalig industrieel object (onderdeel van een
bierbrouwerij) dat nog steeds goed als zodanig herkenbaar is,
vertegenwoordigt het pand dan ook een hoge cultuurhistorische waarde.

Het object Triniteitstraat 19-21, bestaande uit een laat-19de-eeuws
onderdeel van bierbrouwerij De Ster dat is uitgevoerd in de voor het
laatste kwart van de 19de eeuw zo kenmerkende eclectische vormentaal, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Triniteitstraat 19-21                         
            ’s-Hertogenbosch, GMSP II

  PAGE  1 

