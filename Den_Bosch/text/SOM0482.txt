’s-Hertogenbosch

Schapenmarkt 35, 35A-B-C-D-E

Kadastraal	: ’s Hertogenbosch, G-0766

Monumentnr.     : SOM0482

Huidige functie	: winkel-woning	Bouwjaar	: ca. 1880, kern XVd / XVIa

Architect	: 

Oorspr.functie	: woon-werkhuis

 

Verbouwingen	: 1936, 1939, 1980, 1995

Archief		: Gemeente ’s-Hertogenbosch, afdeling BAM

Datum document: 11-10-2007



 

globale aanduiding van het perceel

Context

(Bouw)historie:

Het pand Schapenmarkt 35 werd in 1573 “in Ons Lieffvrouwe” genoemd
en stond later bekend als “De Halve Maen”. Het gebouw staat op de
plek van de eerste stadsmuur en de noordelijke toren van de
Antwerpsepoort, ook wel Onze Lieve Vrouwepoort genoemd, waaraan het huis
zijn naam te danken heeft. Na het buiten gebruik raken zijn muur en
poort gesloopt om plaats te maken voor het huis. De linker zijmuur is
gedeeltelijk op de fundering van de stadsmuur gebouwd. Waarschijnlijk
was dit in het eind van de 15de of het begin van de 16de eeuw. Een
sleutelstuk met een dubbel peerkraalprofiel van de tweede
verdiepingsbalklaag wijst op een bouwcampagne in die tijd. Het dak van
het huis wordt tijdens het bombardement in 1601 voor de helft vernield
door het neervallen van de schoorsteen en de muur van het rechter
buurpand. Uit het begin van de 17de eeuw dateren het keldergewelf en een
sleutelstuk met ojiefprofilering. Mogelijk heeft er in die periode een
verbouwing plaatsgevonden. In de tweede helft van de 19de eeuw is het
pand verbouwd en is het voorzien van een nieuwe voorgevel. Deze
19de-eeuwse gevel met winkelpui verkeert in grote lijnen nog in
oorspronkelijke staat. In 1936 is het zadeldak gesloopt en vervangen
door een plat dak met een schuin dakvlak aan de voorzijde. Daarnaast
werd op de verdieping de trap iets aangepast en is de indeling van de
zolder gewijzigd. In 1939 is het fries boven de winkelpui aangepast. In
1980 is de indeling van de begane grond licht gewijzigd. In 1995 is er
nogmaals een herindeling geweest.

Ligging:

Het gebouw ligt aan de westelijke kant van de straat, in een gesloten
gevelwand. Tussen Schapenmarkt 35 en het tegenoverliggende pand stond
vroeger de stadspoort (XVIIIa). Het huis staat aan de achterzijde in
verbinding met de begane grond van het achterliggende pand Snellestraat
3. Oorspronkelijk vormde beide percelen een geheel. Op de kadastrale
minuut uit 1823 is te zien dat het huidige perceel gelijk is aan het
toenmalige perceel. 

De Schapenmarkt is gelegen in de oude 13de-eeuwse kern van de stad.
Vanouds verbindt de straat het historische hart van de stad, de Markt,
met de voornaamste uitvalsstraat naar het zuiden, de Vughterstraat.
Vroeger was de naam Sadeleerstraat en later Zadelstraat, naar het
ambacht van de zadelmakers die aan deze straat gevestigd waren. Vanaf de
tweede helft van de 18de eeuw werd hier de schapenmarkt gehouden,
waardoor de nieuwe naam gangbaar werd. Het noordoostelijke uiteinde van
de Schapenmarkt, waaraan het onderhavige pand is gelegen heeft een
trechtervorm, als geleidelijke overgang van de straat naar het
driehoekige marktplein. 

Beschrijving

Algemeen (hoofdvorm, kap):

Het pand omvat een onderkelderde begane grond met een gang in het linker
buurpand, verdieping en een zolder onder een plat dak met een schuin
dakvlak aan de voorzijde. Dit dakvlak is gedekt met gesmoorde pannen. 

Achter het pand ligt een klein plaatsje. Het pand staat thans in
verbinding met de begane grond van Snellestraat 3.

Voorgevel:

De twee vensterassen brede voorgevel is op de verdiepingen gepleisterd
en voorzien van schijnvoegen. Op de begane grond heeft de gevel een (nog
deels 19de-eeuwse) winkelpui met pilasterverdeling en centraal de
winkelingang. Links en rechts van deze ingang een etalagevenster boven
een hardstenen borstwering. De invulling van de vensters in de pui is
vernieuwd. De begane grond wordt afgesloten door een (vernieuwde)
eenvoudige kroonlijst. Op de verdieping heeft het pand twee vensters.
Deze bevatten kozijnen met duivejagersprofilering en toognagels en
dubbele draairamen met bovenlicht. Boven deze vensters is in het
pleisterwerk een imitatiestrek aangebracht. De lekdorpels zijn opgenomen
in een kordonlijst, die halverwege de gevel wordt onderbroken.
Oorspronkelijk zat hier een gevelsteen met daarop “De Halve Maen”.
De gevel wordt afgesloten door een eenvoudig hoofdgestel met architraaf,
gepleisterd fries en een gootlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

In beschrijvingen uit 1979 en 1996 is het volgende met betrekking tot de
ruimtelijke indeling van het pand opgenomen: De stookplaatsen bevonden
zich in het derde balkvak tegen de linker zijmuur, waarvan de raveling
nu nog aanwezig is. Aangezien er geen oude trapravelingen in het pand
aanwezig zijn, zal de trap in het achterhuis aan de Snellestraat gestaan
hebben. Tegen de linker zijmuur (in het buurpand) bevinden zich
tegenwoordig de trappen naar de verdieping. De begane grond is ййn
grote ruimte en is geheel in gebruik als winkel. Op de verdiepingen is
een woning. In de linker achterhoek van het pand springt de hoek van
Snellestraat 3 naar binnen. Aan de hand van de gevonden bouwsporen is
geconcludeerd dat dit pand jonger is, en dus tegen Schapenmarkt 35 is
aangebouwd.

Constructies:

Uit aantekeningen van de afdeling BAM uit 1996 blijkt dat het pand
gemeenschappelijke zijmuren heeft met de buurpanden. De eerste
verdiepingsbalklaag (waarschijnlijk XVII) bestaat uit moer- en
kinderbalken met onder de achterste moerbalk een ojiefsleutelstuk. Uit
bouwhistorisch onderzoek (1996)blijkt dat het pand oorspronkelijk
bestond uit een voorhuis met drie balkvakken en een achterhuis met twee
balkvakken. De tweede verdiepingsbalklaag bestaat uit vier vakken moer-
en kinderbalken. Onder de tweede en derde moerbalk zitten sleutelstukken
met dubbele peerkraalprofilering (XVd / XVIa). De overige sleutelstukken
zijn afgehakt of afgezaagd. De kinderbinten liggen in de voorgevel op,
en ter plaatse van de achtergevel zit een strijkbalk. De balklaag van
het platte dak is enkelvoudig (1936).

Interieurelementen

In de beschrijving uit 1996 is het volgende opgenomen met betrekking tot
interieurelementen: in het pand bevinden zich nog drie fraaie
sleutelstukken met dubbele peerkraalprofilering (XVd / XVIa). De tweede
verdiepingsbalklaag is bruin geschilderd en op de sleutelstukken en
moerbalken is een oranje bies waargenomen. Over eventuele andere
waardevolle interieurelementen is geen documentatie voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Schapenmarkt 35, 35A-B heeft stedenbouwkundige waarde vanwege
de samenhang met de historische gebouwde omgeving en de historische
verkavelingsstructuur. Het gebouw markeert de plaats van de noordelijke
toren van de Antwerpsepoort en de stadsmuur rond de 13de-eeuwse kern van
de binnenstad. Oorspronkelijk liep het perceel door tot aan de
Snellestraat. Dit is herkenbaar gebleven in de huidige bebouwing. Het
winkel-woonhuis heeft een zeer beeldbepalende lijstgevel met een goed
bewaard gebleven 19de-eeuwse winkelpui. Hierdoor heeft het geheel ook
architectonische waarde. 

2. Bouw- en/of kunsthistorische waarden

Het in de 19de eeuw verbouwde pand heeft nog een waardevolle laat 15de /
vroeg 16de-eeuwse kern, waarvan de kelder, zijmuren en balklagen bewaard
zijn gebleven. Bovendien bevat het pand nog een belangrijk element uit
de 17de eeuw (balklaag). Het pand Schapenmarkt 35 heeft dan ook een hoge
bouwhistorische waarde. 

3. Cultuurhistorische waarden

Het gebouw heeft cultuurhistorische waarde als zijnde een in kern
middeleeuws woon-werkhuis, dat in de tweede helft van de 19de eeuw een
verbouwing heeft ondergaan. Deze verbouwing is kenmerkend voor een
ontwikkeling in de tweede helft van de 19de eeuw, toen veel panden langs
belangrijke straten in de binnenstad (gedeeltelijk) werden vernieuwd en
werden voorzien van een nieuwe voorgevel.

Het object Schapenmarkt 35, 35A-B, bestaande uit een 19de-eeuwse
winkelwoning met beeldbepalende lijstgevel en een laat 15de of vroeg
16de-eeuwse kern, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Schapenmarkt 35, 35A-B                        
   ’s-Hertogenbosch, GMSP II

  PAGE  1 

