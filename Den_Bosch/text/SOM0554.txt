’s-Hertogenbosch (Maliskamp)

Graafsebaan 101-101A

Kadastraal	: Rosmalen, D-1758

Monumentnr.	: SOM0554

Huidige functie	: woning met kantoor	Bouwjaar	: 1934-1935

Architect	: J. van der Valk

Oorspr.functie	: pastorie

 

Verbouwingen	: 1985, 1988

Archief		: Gemeente ’s-Hertogenbosch, afdeling BAM

Datum document: 27-05-2009



globale aanduiding van het perceelContext

(Bouw)historie:

Het gaat hier om de pastorie van de vroegere Bernadettekerk in de wijk
Maliskamp te Rosmalen, deel uitmakende van de gemeente
’s-Hertogenbosch. 

Net als het meer naar het noorden gelegen Kruisstraat vormt ook
Maliskamp van oorsprong een gehucht in de nabijheid van het dorp
Rosmalen. Toen in 1934-1935 ‘op Maliskamp’ de H. Bernadettekerk werd
gebouwd vormde deze de derde parochiekerk in Rosmalen, tezamen met de in
het centrum gelegen Sint Lambertus en de Annakerk te Hintham. De
Bernadetteparochie werd op 8 januari 1934 gesticht, met C. Schoenmakers
als bouwpastoor. De Tilburgse architect J. van der Valk leverde het
ontwerp, zowel voor de kerk als de tegelijk gebouwde pastorie. Het
complex werd gesitueerd langs de rijksweg naar Nijmegen (Graafsebaan/
A59). Als patroonheilige werd gekozen voor de net een jaar eerder
heiligverklaarde Bernadette Soubirous. 

Op 23 oktober 1934 werd de eerste steen van de kerk gelegd. De bouw
verliep voorspoedig en ongeveer een jaar later, op 2 september 1935 vond
de consecratie plaats. De pastorie was reeds op 13 augustus betrokken.
In de loop van de hierop volgende jaren groeide de parochie sterk uit,
met bijbehorende onderdelen als een eigen begraafplaats, een klooster,
scholen enz. Door de toenemende ontkerkelijking in de laatste decennia
van de 20ste eeuw vonden uiteindelijk enkele parochiefusies plaats. Als
een gevolg daarvan is de Bernadettekerk eind 1999 gesloten. De pastorie
is tegenwoordig in gebruik als een regulier woonhuis met kantoorruimte. 

Zoals gezegd was het de Tilburgse architect J. van der Valk (1873-1961)
die het ontwerp voor de kerk en pastorie leverde. Van der Valk was
‘een typisch katholieke’ architect met verschillende kerkelijke
opdrachten. Zo bouwde hij op zijn minst vier kerken, behalve in Rosmalen
ook in Eindhoven, Den Bosch en Tilburg. In laatstgenoemde stad bouwde
hij de r.k. schoolcomplexen van het Sint Odulphuslyceum (1930) en de
paters van Mill Hill (‘Rooi Pannen’). Verder heeft hij een groot
aantal villa’s en herenhuizen op zijn naam staan, voor het merendeel
in Tilburg.

         

Architect Jan van der Valk.

  

De pastorie van de Bernadetteparochie is door Van der Valk uitgevoerd in
een zakelijke trant. Karakteristiek is dan vooral de vrij ingetogen
vormgeving, met de nadruk op zorgvuldig gemetselde bakstenen gevels en
pannendaken. De ramen werden uitgevoerd in staal en zijn voorzien van
roedenverdeling. Door dit laatste is juist weer aangesloten bij de
traditionele bouwkunst en hetzelfde geldt voor de natuurstenen
aanzetblokken van de vensterstrekken. De decoratieve opzet van de
lekdorpels van de vensters – met uitkragende hoekblokjes – toont
enige verwantschap met de voorliefde voor siermetselwerk zoals die
binnen de Amsterdamse School voorkwam. 

Inwendig valt onder meer het kleurige glas-in-lood van de raampjes in de
binnendeuren en van de trappenhuisvensters op. Dit glas is
karakteristiek voor de op geometrische vormen gerichte vormentaal in de
glazenierskunst van het interbellum. Vermoedelijk dateert de roodbruine
kleurstelling van de binnendeuren nog uit de bouwperiode van de
pastorie. In de op de tuin gerichte achterkamer bevindt zich een
schoorsteenmantel in geaderd grijs marmer (Art deco). Net als de reeds
genoemde motieven is ook aan de hand hiervan te zien hoezeer de pastorie
een vermenging van diverse stijlmotieven te zien geeft, een niet
ongebruikelijk verschijnsel in de jaren tussen de twee wereldoorlogen.  


   

In de loop van de tijd bleef het authentieke karakter van de pastorie
zowel binnen als buiten vrij goed behouden. In 1988 is evenwel aan de
achterzijde een serre toegevoegd. Enige tijd daarvoor werd de zijvleugel
op de begane grond omgevormd tot een parochiecentrum met een eigen
ingang. Oorspronkelijk bevond zich hier de keuken. De nieuwe keuken werd
ondergebracht in een vroegere spreekkamer, direct opzij van de
hoofdingang. 

  

Ligging:

De voormalige pastorie is vrijstaand gelegen aan de zuidzijde van de
Graafsebaan. Hier maakt het object deel uit van een kerkelijk ensemble
waartoe ook de vroegere Bernadettekerk en een parochiekerkhof behoren.
De kerk ligt ten noordoosten van de pastorie. Beide gebouwen omzomen een
voorterrein (kerkplein) op het kruispunt van de Bernadettestraat en de
Graafsebaan, waar deze aansluiten op een drukke verkeersweg (A59). De
pastorie is met de voorgevel op het noorden gericht en sluit langs de
oost- en zuidzijde aan op een ruime bijbehorende tuin.   

        

Beschrijving

Algemeen (hoofdvorm, kap):

Het pand heeft een samengestelde plattegrond, gevormd door een
hoofdmassa met een vierkant grondplan en een aan de westzijde hierop
aansluitende zijvleugel met een rechthoekige plattegrond. Zowel de
hoofdmassa als de zijvleugel zijn tweelaags, maar laatstgenoemd bouwdeel
heeft minder hoog doorgestoken verdiepingshoogtes. Beide bouwdelen zijn
voorzien van een zadeldak met gesmoorde verbeterde Hollandse pannen. Het
tussen de twee bouwdelen gelegen trappenhuis wordt gemarkeerd door de
trapsgewijze verspringing van de hier gelegen dakpartij, waardoor de
totale bouwmassa vanaf de zijvleugel gezien trapsgewijs opklimt. Er zijn
enkele bakstenen schoorstenen en verder bevindt zich op het voorste
schild van de hoofdmassa een dakkapel. De gevels zijn gemetseld in
bruine baksteen in klezoorverband en met platvolle voegen.
Siermetselwerklijsten beлindigen de gevels. Afgezien van de hoofdingang
bevatten de vensters en ingangen een oorspronkelijke stalen invulling,
met veelruits roedenverdeling. Bakstenen strekken tussen tufstenen
aanzetblokken vormen de beлindiging van de verschillende
gevelopeningen. De lekdorpels zijn uitgevoerd in roodgebakken tegels en
liggen ingeklemd tussen bakstenen hoekblokken. 

   

Voorgevel:

De asymmetrische voorgevel (noordzijde) bevat ter hoogte van de
hoofdmassa in beide bouwlagen twee vensters. Hiervan zijn de links
gelegen exemplaren groter van formaat en ingevuld met een dubbel
draairaam, op de begane grond met een bovenlicht. De links gelegen
vensters bevatten eveneens een dubbel draairaam, met een daarin
opgenomen klapraampje. Tussen deze vensters bevindt zich een kalkstenen
Madonnareliлf met een afdakje. 

  

In de oksel van hoofdmassa en zijvleugel is een portaaluitbouw gelegen.
Deze is ййnlaags en langs het trappenhuis gesitueerd. Een portiek met
een vlakke betonnen luifel gaat aan de ingang vooraf. De ingang is
bereikbaar via een bordes met roodgebakken tegels en wordt geflankeerd
door gevelpenanten met tufstenen plinten en speklagen. Een in dito
materiaal uitgevoerde brievenbus hoekt om langs de zijkant van de
portaaluitbouw. In de ingang bevindt zich een enkelvoudige deur met een
deurraampje met glas-in-lood en een ijzeren rooster. 

Het trappenhuis ontvangt daglicht via drie hoge vensters met
glas-in-lood, welke op de bovenste verdieping worden herhaald in lager
doorgestoken exemplaren. De rechts ervan gelegen zijvleugel heeft op de
begane grond een reeks vensters met draairamen en hieronder gesitueerde
kelderlichten. Op de bovenverdieping is dit bouwdeel grotendeels blind. 
 

Zijgevels:

Aan de rechter zijkant (westzijde) sluit op de eerste bouwlaag het
uitgebouwde portaal van een zij-ingang aan. Links ervan bevindt zich een
ingang met een niet-oorspronkelijke toegangsdeur. Op de bovenverdieping
bevinden zich twee vensters die ingeklemd liggen tussen de uiteinden van
de hier doorgestoken goten.  

De linker zijgevel (oostzijde) wordt zowel beneden als boven gekenmerkt
door diverse vensters, in een wisselend formaat en met draairamen.
Geheel bovenin is er een klein afdakje. 

  

Achtergevel:

Op de achtergevel (zuidzijde) van de hoofdmassa sluit links een
niet-oorspronkelijke serre aan. Vanuit de woning is deze bereikbaar via
een doorgang met een dubbele tuindeur. Rechts van de serre bevindt zich
een breed venster. Een vergelijkbaar venster bevindt zich hierboven in
de tweede bouwlaag, waar links een venster in een kleiner formaat is
gelegen. In de oksel van hoofdmassa en trappenhuis bevindt zich een
ййnlaags bouwdeel. De achtergevel van de zijvleugel is blind.  

Ruimtelijke indeling:

De pastorie is in de hoofdmassa opgezet volgens het corridorprincipe,
met zowel boven als beneden middengangen met onder een rondboog gevatte
doorgangen. Op de hoofdingang sluit een kleine vestibule aan die toegang
biedt tot een hal met trappenhuis. Langs de achtergevel bevindt zich een
ruime woonkamer met een zijruimte en-suite. Langs de voorgevel
(noordoostkant) is de vroegere pastoorskamer gesitueerd. Op de
bovenverdiepingen (inclusief de zolder) bevindt zich een groot aantal
kamers. Kelder onder het vroegere keukengedeelte. 

   

Constructies:

Er is geen nadere documentatie voorhanden.  

Interieurelementen:

Het interieur behield een groot aantal historische elementen. De
binnendoorgangen bevatten vlakhouten deuren met een van kleurig
glas-in-lood voorzien raampje. De deuren hebben een roodbruine
kleurstelling. Een tochtdeur met een veelruits deurraam scheidt de
vestibule van de entreehal. In het trappenhuis bevindt zich een houten
bordestrap met een dito balustrade in de vorm van een gesloten
borstwering. Later wit overgeschilderde veelkleurige wandtegeltjes langs
de eerste trapvlucht verbeelden de Nederlandse provinciewapens. Het
interieur is mede beschermd voor zover het monumentale waarden omvat.

  

 

Tussen de woonkamer en de hiernaast gelegen zijruimte is een
suite-doorgang met een dubbele schuifdeur, tussen twee wandkasten. Alle
deuren hebben hier een veelruits roedenverdeling. De woonkamer bevat een
schouwpartij in geaderd grijs marmer. Pastorie-kluis aanwezig. Op de
zolder een authentieke houten kapconstructie met dito beschieting. 

  

Erf, bijgebouwen, diversen: 

Het pand bevindt zich op een bijbehorend terrein met een ruime
achtertuin. Rechts van de pastorie staat een in 1988 gerealiseerde
garagebox.    

Literatuur/bronnen:

Knibbeler, T. e.a., Jan van der Valk: architect 1873-1961, Tilburg 1991

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Schenk, H.M.A., De H. Bernadettekerk te Maliskamp Rosmalen 1935-2000,
Rosmalen 2000

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De voormalige pastorie aan de Graafsebaan 101-101A heeft door zijn
ligging op de hoek van de Graafsebaan en de Bernadettestraat belangrijke
stedenbouwkundige waarde. Aan het kruispunt dat deze twee straten hier
vormen bij de aansluiting op de A59 vormt het object een sterk in het
oog vallende blikvanger. De situationele betekenis wordt versterkt
doordat het object er deel uitmaakt van een waardevol voormalig
kerkelijk ensemble waartoe ook de vroegere H. Bernadettekerk behoort.
Dit aan een voorterrein gelegen ensemble voegt zich op een harmonieuze
wijze naar zijn door fors geboomte gedomineerde omgeving.      

2. Bouw- en/of kunsthistorische waarden

De in 1934-1935 door de in zijn tijd vooraanstaande architect J. van der
Valk gebouwde pastorie heeft architectuurhistorische waarde als een goed
en gaaf bewaard gebleven voorbeeld van kerkelijke architectuur uit de
periode van het interbellum. Door zijn opzet en vormgeving geeft het
object een goed beeld van de contemporaine architectonische
ontwikkelingen. Karakteristiek is dan vooral de vermenging van diverse
stijlmotieven, met de nadruk op een vrij zakelijk karakter. Zowel in-
als uitwendig geeft het bouwwerk een goede indruk van het oeuvre van
genoemde architect, die verschillende opmerkelijke ontwerpen op zijn
naam heeft staan. Inwendig bleef de originele indelingsstructuur in
hoofdzaak behouden en bevindt zich een groot aantal uit de bouwperiode
daterende elementen.       

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van de naoorlogse kerkelijke bouwkunst in de gemeente
’s-Hertogenbosch. Door zijn opzet en vormgeving weerspiegelt het
object zowel uit- als inwendig nog immer op een goed herkenbare wijze de
ideeлn omtrent de opzet van een r.k. pastorie zoals die bestonden
tijdens het interbellum. Als de pastorie van de vroegere Bernadettekerk
vormt het bouwwerk een heldere illustratie van de parochiegeschiedenis
zoals die zich ‘op de Maliskamp’ in de loop van de 20ste eeuw heeft
gemanifesteerd. Weliswaar zijn de kerk en pastorie tengevolge van
parochiefusies afgestoten maar tezamen met de naastgelegen begraafplaats
vormen ze nog altijd een wezenlijk herkenningspunt voor de historische
identiteit van deze tegenwoordige wijk van Rosmalen.     

Het object Graafsebaan 101-101A, bestaande uit de in 1934-1935 gebouwde
pastorie van de vroegere H. Bernadettekerk, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Graafsebaan 101-101A (Maliskamp)         
’s-Hertogenbosch, GMSP II

  PAGE  1 

