’s-Hertogenbosch

Hinthamerstraat 149

Kadastraal	: ’s Hertogenbosch, H-0119

Monumentnr.     : SOM0591

Huidige functie	: kantoor (en woning?)	Bouwjaar	: XIXd 

Architect	: 

Oorspr.functie	: woning

 

Verbouwingen	: 1910

Archief		: Gemeente ’s-Hertogenbosch, afdeling BAM

Datum document: 2-05-2007



							globale aanduiding van het perceel

	Context

(Bouw)historie:

Het hoekpand Hinthamerstraat 149, vanouds genaamd “de Nobele Baars”,
dateert uit het laatste kwart van de 19de eeuw. Het werd echter gebouw
op de plek van een ouder pand, dat het voorhuis vormde van een pand
waarvan het achterhuis heden nog achter het onderhavige pand staat. Ten
tijde van de kadastrale kaart van 1823 waren de panden echter al
gescheiden. Toen het voor- en het achterhuis nog een eenheid vormden,
was er langs de linkerkant van het pand een ontsluiting van het
achtererf, daar waar tegenwoordig nr.151-155 staat, waartoe het
voormalige achterhuis nu behoort. De achtergevel van het huidige pand
was toen dus de brandmuur. 

In 1910 werd vergunning aangevraagd voor het bouwen van een overdekt
balkon bovenop een uitbouw boven de Binnendieze. In de bouwtekening
staat die uitbouw aangemerkt als provisiekast, grenzende aan de keuken.
De uitbouw is er heden niet meer, maar het balkon erboven is er nog in
gewijzigde vorm. 

Ligging:

Het pand is gelegen aan de zuidzijde van de Hinthamerstraat op de
oostelijke hoek met de Binnendieze, waar deze via de Geerlingsebrug
onder de straat door stroomt. De voorrooilijn van het pand is iets
teruggelegd ten opzichte van de oude 17de-eeuwse situatie. Het pand
wordt zowel aan de linkerkant (oostzijde) als de achterzijde begrensd
door bouwmassa’s behorende tot het perceel Hinthamerstraat 151-155. 

De Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. 

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. Het perceel was van
oorsprong langer, maar rees in de kadastrale kaart van 1823 is het
perceel in de huidige omvang aangegeven. 

Beschrijving

Algemeen (hoofdvorm, kap):

Het pand is gebouwd op min of meer rechthoekige plattegrond, die iets
breder is dan hij diep is. Het gebouw bevat een kelder, een begane
grond, een verdieping en een zolder. Het driezijdige schilddak heeft een
topgevel aan de linkerzijde, die voor een deel tegen de kleinere en meer
naar voren geplaatste topgevel van het buurpand staat. Het dak is gedekt
met gesmoorde oud-Hollandse pannen. Midden op het voorschild staat een
forse dakkapel. Boven de rechterzijgevel staat iets achter voorgevel een
forse bakstenen schoorsteen, en links op de nok staat nog een bakstenen
schoorsteen. 

Voorgevel:

De voorgevel is een symmetrische bakstenen lijstgevel van rond 1885,
opgetrokken in machinale baksteen in kruisverband met knipvoeg.
Opvallend is dat de gevel op de begane grond vijf vensterassen breed is,
en op de verdieping maar drie. De plint is van hardsteen, evenals de
borstwering, die wordt gedekt door hardstenen cordonlijst die tevens
dienst doet als lekdorpel voor de vier vensters. Deze vensters hebben
evenals de ingang in het midden en de grotere vensters op de verdieping
licht getoogde hanekammen en zijn gevuld met kozijnen met kwarthol
profiel. Op de begane grond zijn er tweeruits schuiframen met
glas-in-lood in het bovenlicht, en op de verdieping zijn er
T-schuiframen. De ingang bevat een rijk bewerkte houten paneeldeur met
een smeedijzeren deurrooster met krulwerk voor de ruit in het bovendeel.
In het bovenlicht zit een glas-in-loodraam. Op de verdieping is er een
zelfde cordonlijst als op de begane grond. De gevel wordt afgesloten
door een classicistisch hoofdgestel met een gepleisterd fries en een
rijk geprofileerde houten kroonlijst met aan de onderzijde kleine
blokvormige elementen met ronde knoppen in het midden. 

Zijgevels:

De linker zijtopgevel van het pand is vanuit de openbare ruimte niet
zichtbaar, omdat het buurpand er tegenaan staat. 

De rechter zijgevel aan de Binnendieze bestaat tot ongeveer anderhalve
meter boven het water uit quasi-handvorm baksteen gemetseld in staand
verband. Dit gedeelte is rond 1990 vernieuwd met de restauratie van de
Binnendieze. Daarboven is de gevel gepleisterd met dunne schijnvoegen in
blokverband. Net boven het bakstenen gedeelte zijn er nabij de achterste
hoek twee kleine keldervensters. Het linker bevat een breed tweeruits
raam, en het rechter is nog kleiner en bevat onder een toog een eenruits
raam. Precies hierboven zijn er op de begane grond ook twee venster.
Beide hebben een gepleisterde lekdorpel, maar verder zijn ze totaal
verschillend. De linker bevat een kozijn met kraalprofiel en een T-raam
met twee draairamen en middenstijl onderin en glas-in-lood met
kathedraalglas in het bovenraam. De rechter is een klein WC-venster met
een vierruits draairaampje. 

Op de verdieping bevindt zich tegen de rechter helft van de gevel, dus
boven de genoemde vensters, een overdekt houten balkon, dat via houten
corbelen afsteunt tegen hardstenen consoles in de gevel. De balken van
het balkon hebben vellingkanten. De balustrade heeft gedraaide
balusters, langs de onderzijde en langs de dakrand zijn er randen met
schroten met decoratief gezaagde uiteinden. Langs de dakrand is er een
geprofileerde lijst aangebracht. Een gevelopening met dubbele deur en
bovenlicht geeft toegang tot het balkon. In de rest van de gevel worden
de hoogtes van de interne balklagen gemarkeerd door kleine staafankers.
Langs de bovenzijde van de gevel is er een eenvoudige gootlijst. 

Achtergevel:

De achtergevel is niet zichtbaar vanuit de openbare ruimte. Het betreft
hier in oorsprong de oude brandmuur tussen voor- en achterhuis. De
hoeken van de horizontaal afgedekte gevel steken boven het dak van het
voormalige achterhuis uit, terwijl de top van de gevel van dat
achterhuis weer boven de gevel van nr.149 uitsteekt.

Ruimtelijke indeling:

Onder het rechterdeel van het pand is er een kelder, met een
dichtgezette verbinding naar het voormalige achterhuis. De begane grond
heeft in het midden een gang met aan weerszijden kamers. De trap bevindt
zich tegen het midden van de achtergevel (de vroegere brandmuur).

Constructies:

De achtermuur en de linker zijmuur zijn gedeelde muren. Bij opnames door
de afdeling BAM in 1980 en 1991 zijn de volgende zaken waargenomen. De
kelder heeft een zoldering met troggewelven. De achtermuur in de kelder 
is in feite de oude brandmuur tussen voor- en achterhuis. Hierin zit een
dichtgezette doorgang naar een achtergelegen kelder. De zijmuren zijn
opgetrokken in machinale bakstenen. De balklagen in het pand zijn
enkelvoudig. De kap heeft twee dekbalkjukken en schaarspanten uit de
tweede helft van de 19de eeuw. 

Interieurelementen:

Volgens de opnames door de afdeling BAM uit 1980 en 1991 zijn er in de
zijkamers op de begane grond tegen de beide zijmuren rookkanalen met
zwart marmeren schoorsteenmantels uit de tweede helft van de 19de eeuw.
De ramen op de begane grond aan de voorzijde hebben omtimmeringen met
luiken en zitbankjes. De trap heeft een open wrong en dateert ook uit de
tweede helft van de 19de eeuw. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 149 heeft stedenbouwkundige waarde vanwege de
samenhang met de historische gebouwde omgeving. De gevelwanden van de
Hinthamerstraat vormen vrijwel in hun geheel een fraai historisch
ensemble, en dat geldt ook voor de Binnendieze. Het pand bezit extra
stedenbouwkundige waarde wegens de ligging op de hoek van de
Hinthamerstraat en de Binnendieze bij de Geelringsbrug. Daarnaast heeft
het pand aanmerkelijke architectonische waarde vanwege de historische
bouwmassa en de fraaie lijstgevel uit het laatste kwart van de 19de
eeuw. Ook het bijzondere houten balkon aan de zijgevel boven de
Binnendieze draagt bij aan de architectonische waarde. 

2. Bouw- en/of kunsthistorische waarden

Het pand heeft bouwhistorische waarde als historisch woonhuis uit het
laatste kwart van de 19de eeuw, gebouwd ter plekke van een ouder
voorhuis. Het pand heeft in de loop der tijd verschillende wijzigingen
ondergaan, maar bevat nog verschillende authentieke interieurelementen.
Ook de relatie met het voormalige achterhuis en het buurpand nr. 151-155
is bouwhistorisch van belang. 

3. Cultuurhistorische waarden

Het gebouw heeft cultuurhistorische waarde als zijnde een
laat-19de-eeuws woonhuis dat nog grotendeels in gave staat verkeert en
diverse oorspronkelijke interieurelementen bevat. 

Het object Hinthamerstraat 149 bestaande uit een huis met een bakstenen
lijstgevel uit het laatste kwart van de 19de eeuw en een bijzonder
balkon uit 1910, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 149		’s-Hertogenbosch, GMSP
II

  PAGE  1 

