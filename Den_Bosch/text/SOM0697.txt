’s-Hertogenbosch

Vughterstraat 80/Kruisbroedersstraatje 2 t/m 6, 10 t/m 18

Kadastraal	: ’s Hertogenbosch, G-7917, G-7914

Monumentnr.     : SOM0697

Huidige functie	: winkel-woning	Bouwjaar	: 1865 (kern XVI)

Architect	: 

Oorspr.functie	: woon-werkhuis

 

Verbouwingen	: 1919, derde kwart 20e eeuw

Archief		: Gemeente ’s-Hertogenbosch, afdeling BAM

Datum document: 18-06-2007



globale aanduiding van het perceelContext

(Bouw)historie:

Vughterstraat 80 / Kruisbroedersstraatje 2-6, 10-18 is een markant
hoekpand met een interessante geschiedenis. Het gaat hier feitelijk om
twee 16e-eeuwse panden (“De Witte Hand” en “’t Swart
Schaep”)die in de loop van de tweede helft van de 19e eeuw zijn
samengevoegd en voorzien zijn van een gezamenlijke nieuwe gevel. Deze
gevel heeft in het jaar 1919 enkele wijzigingen ondergaan. Zo werd de
pui veranderd en werd de gevel op de verdiepingen voorzien van banden
met oranje terracotta tegels en blauw geglazuurde tegels. De ruimte
tussen deze banden werd gepleisterd. Hierdoor kreeg de gevel een
markante Art Deco uitstraling. De bijbehorende pui uit 1919 is in het
derde kwart van de 20e eeuw gewijzigd in de huidige pui. Hierbij werden
ook de twee afzonderlijke winkelruimtes op de begane grond samengevoegd.
Het voorste en linker deel van de begane grond is in gebruik als winkel.
De rest van het object is geheel in gebruik als woonruimte. De ingang
van deze appartementen bevindt zich in de zijgevel aan het
Kruisbroedersstraatje. Ten behoeve van deze appartementen is er intern
dan ook veel gewijzigd. In het laatste kwart van de 20e eeuw zijn alle
vensters in het pand vervangen door kunststof kozijnen.

Ligging:

Het pand is gelegen in het gebied binnen de tweede stadsmuur uit de 14e
eeuw en buiten de eerste stadsmuur. Het perceel liep oorspronkelijk door
tot aan de Dieze. Aan de achterkant van het perceel aan de Dieze stond
een pakhuis. De bebouwing die hier nu staat valt niet meer onder het
eigendom van Vughterstraat 80. Het bouwblok aan de Vughterstraat
waarbinnen het pand ligt wordt aan de westelijke kant begrensd door het
Kruisbroedersstraatje, in het oosten door de St. Jorisstraat en aan de
zuidkant door de Dieze.

Beschrijving

Algemeen (hoofdvorm, kap):

Vughterstraat 80 bestaat uit twee samengevoegde panden. Beide panden
hebben een hoge begane grond. Het linker pand heeft een voorhuis met
vast achterhuis en is (rechts voor) gedeeltelijk onderkelderd. Verder
bestaat dit pand uit een begane grond, een eerste en tweede verdieping
en een zolder onder een zadeldak met schild aan de voorzijde. Het
rechter pand heeft een voorhuis met een vast achterhuis en bestaat uit
een begane grond, een eerste verdieping en een zolderverdieping onder
een zadeldak met dakschild aan de voorzijde. Tegen deze vaste
achterhuizen aan staat nog een drielaags bouwdeel met zolder. Naar
achter, naar dit laatst genoemde bouwdeel toe zijn de twee kappen via
een tussenstuk aangekapt en gaat het geheel over in een samengestelde
kap.

Voorgevel:

De zes vensterassen brede voorgevel heeft een markante uitstraling. In
de begane grond is in het derde kwart van de 20e eeuw een nieuwe
winkelpui aangebracht met links en rechts grote etalages en centraal in
de gevel de winkelingang. Mogelijk is de oude winkelpui uit de jaren
twintig nog gedeeltelijk achter deze vernieuwde pui aanwezig. Hoewel de
vensterverdeling op de verdiepingen onaangetast is, zijn hier wel
kunststofkozijnen in geplaatst. Op de eerste verdieping zijn zes
vensters met 6-ruits kiepramen te zien. Op de verdieping hierboven zes
vensters met 4-ruits kiepramen. Boven de vensters is in het pleisterwerk
een schijnstrek aangebracht. Over de gehele breedte van de verdieping
zijn banden aangebracht (1919) met oranje terracotta tegels en randen
van blauw geglazuurde tegels. Tussen deze banden met blauwe rand is het
metselwerk gepleisterd. Dit geeft de gevel een markante Art Deco
uitstraling. 

Helaas is de pui uit dezelfde periode niet bewaard gebleven. De
terracotta band boven de huidige pui herinnert nog aan deze pui uit
1919. De gevel wordt afgesloten door een hoofdgestel met architraaf,
fries en een kroonlijst met een bakgoot op rijk geprofileerde klossen.

Zijgevels:

De zijgevel aan het Kruisbroedersstraatje is opgetrokken in baksteen en
geslempt. Het linker en rechter deel zijn wat hoger opgetrokken dan het
middendeel. 

In deze gevel is een grote hoeveelheid vensters geplaatst. Allen zijn
voorzien van nieuwe kunststof kozijnen. In de begane grond zijn links
uit het midden de twee ingangen ten behoeve van de verschillende
appartementen. Op diverse plaatsen in de gevel zijn bouwsporen
zichtbaar: dichtgezette vensters en toegangen waarvan de strek of
ontlastingsboog nog duidelijk te zien is. Boven en tussen de vensters
van de eerste en tweede verdieping zijn staafankers geplaatst, die de
plaatsen van de balklagen aangeven.

Achtergevel:

De achtergevel is opgetrokken in baksteen en gepleisterd. Hoewel deze
gevel maar voor een deel zichtbaar is vanaf de openbare weg, is het
duidelijk dat zich in de begane grond nog tenminste twee gevelopeningen
bevinden met een houten kozijn. De bovenlichten van deze kozijnen zijn
net vanaf de openbare weg waarneembaar. Alle overige gevelopeningen op
de verdiepingen bevatten kunststof kozijnen. Ter plaatse van de
verdiepingsvloeren zijn staafankers tegen de gevel geplaatst.

Ruimtelijke indeling: 

Het voorste en linker deel van de begane grond is in gebruik als winkel.
Het overige van de begane grond doet dienst als entree en bergruimte
voor de appartementen op de verdiepingen. Zowel de eerste verdieping als
de bovengelegen lagen zijn geheel in gebruik als appartementen. De
scheidingsmuur tussen de twee samengevoegde panden is op de begane grond
slechts nog gedeeltelijk intact. Ter plaatse van de winkel is deze
geheel verwijderd. Op de verdiepingen is de scheidingsmuur nog wel
aanwezig (op diverse plaatsen zijn doorgangen gecreлerd). De huidige
trappen in het pand bevinden zich in het rechter pand. Eйn tegen de
tussenmuur van de winkel en de achterliggende gemeenschappelijke hal, en
de ander tegen de tussenmuur van de gemeenschappelijke hal en de
achterliggende bebouwing. 

Constructies:

In 1986 en 1988 zijn er bouwkundige opnames geweest van het
samengestelde pand. Uit tekeningen en foto’s gemaakt in die periode
zijn de volgende dingen op te maken: De kelder van het voorhuis van het
linker pand heeft een tongewelf, haaks op de voorgevel. De
verdiepingsbalkaag van zowel het linker als het rechter pand is
enkelvoudig. De raveling achter in het rechter pand dateert nog uit de
17e eeuw. De tweede verdiepingsbalkaag van het linker pand heeft moer-
en kinderbalken. De achterste twee moerbalken zijn uitgevoerd in grenen,
de middelste een opnieuw gebruikte eiken moerbalk, de tweede is
vernieuwd en uitgevoerd in staal. De eerste (dicht bij de voorgevel) is
wederom van grenen. Het rechter pand heeft een enkelvoudige tweede
verdiepingsbalklaag. De twee kappen bevatten nog verschillende oude
onderdelen: Het linker pand heeft een halfspant (het linker spantbeen
mist) met daarop schaarspanten (XVI). Het pand rechts heeft wel intacte
spantbenen en korbelen met daarboven een schaarspant (XVI). 

Over de zijmuren van het pand is geen documentatie voorhanden.
Waarschijnlijk is de linker zijmuur gemeenschappelijk met het linker
buurpand.

Interieurelementen

In het aangebouwde achterhuis is 19e-eeuws beschilderd stucwerk
aanwezig. Over eventuele verdere waardevolle interieurelementen is geen
documentatie voorhanden.

Erf, bijgebouwen, diversen:

Het pakhuis dat op het achtererf aan de Dieze ligt hoort sinds WO II
niet meer bij het perceel. Tot 1919 stond hier een pakhuis met een
kelder, vier bouwlagen en een kap.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Vanwege de ligging op de hoek met het Kruisbroedersstraatje en (vroeger)
grenzend aan de Dieze heeft het pand stedenbouwkundige waarde.
Opmerkelijk is bovendien dat het hier gaat om een samenvoeging van drie
bouwmassa’s. De smalle percelen tussen straat en de achterliggende
Dieze zijn kenmerkend voor Den Bosch. Als goed en gaaf voorbeeld van
architectuur uit het eerste kwart van de 20e eeuw heeft de voorgevel van
het pand architectonische waarde. Als ййn van de weinige voorbeelden
in de binnenstad van Den Bosch uit de Art Deco periode heeft het gebouw
een zekere zeldzaamheidswaarde. Temidden van een gevelwand met
voornamelijk 19e-eeuwse lijstgevels is het pand zeer beeldbepalend.

2. Bouw- en/of kunsthistorische waarden

De twee samengevoegde panden hebben bouwhistorische waarde vanwege de
oude 16e-eeuwse kern, waarvan nog diverse onderdelen bewaard zijn
gebleven (delen van de balklagen en de kap). De markant vormgegeven
voorgevel met terracotta Art Deco detaillering heeft een
kunsthistorische waarde.

3. Cultuurhistorische waarden

Als representant van de ontwikkelingen in de tweede helft van de 19e
eeuw, toen vele oude huizen langs de belangrijkste straten in Den Bosch
geheel of gedeeltelijk werden vernieuwd en (zoals in dit geval) soms
werden samengevoegd, heeft het pand cultuurhistorische waarde. Bijzonder
is dat in dit geval ook een stempel op het pand is gedrukt in het begin
van de 20e eeuw en dat dit voor een deel nog zichtbaar is gebleven in de
voorgevel.

Het object Vughterstraat 80/Kruisbroedersstraatje 2-6/10-18, bestaande
uit twee in de 19e eeuw samengevoegde 16e-eeuwse panden met een
18de-eeuwse achterbouw, gelegen op de hoek met de Kruisbroedersstraat,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Vughterstraat 80/Kruisbroedersstraatje 2-6,
10-18    ’s-Hertogenbosch, GMSP II

  PAGE  1 

