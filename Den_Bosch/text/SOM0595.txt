’s-Hertogenbosch

Hinthamerstraat tussen 207 en 209

Kadastraal	: ’s Hertogenbosch, H-5780

Monumentnr.     : SOM0595

Huidige functie	: garage-woning 	Bouwjaar	: 1888 

Architect	: 

Oorspr.functie	: poort-woning

 

Verbouwingen	: 1950

Archief		: Gemeente ’s-Hertogenbosch, afdeling BAM

Datum document: 15-05-2007



						         globale aanduiding van het perceel

	Context

(Bouw)historie:

Het pand Hinthamerstraat tussen 207 en 209, vanouds genaamd “In den
Valk”, dateert grotendeels uit 1888, maar heeft oudere zijmuren. Het
pand werd gebouwd ter plekken van een ouder gebouw, dat getuige het
jaartal op de gevelsteen waarschijnlijk uit 1640 dateerde.
Waarschijnlijk was dat pand toen al een soort zijhuis boven een
poortdoorgang naar het achtererf van het rechter buurpand (nr.207),
behorend bij dat pand. Dit was in ieder geval de situatie die is
aangegeven in de kadastrale kaart van 1823. Het betreffende pandje was
toen nog minder diep dan het huidige uit 1888. Het gebouw vormt nog
altijd een eenheid met het rechter buurpand, dat reeds is beschermd als
Rijksmonument.

In 1950 werd er aan de achterzijde op de verdieping een balkon gemaakt
met een nieuwe doorgang door de achtergevel. Tegelijkertijd werd het
pand nr.207 intern verbouwd.

Ligging:

Het pand is gelegen aan de zuidzijde van de Hinthamerstraat in een
gesloten gevelwand tussen de Sint Jacobstraat en de Windmolenbergstraat,
vlakbij de plaats waar de Hinthamerstraat een bocht naar het noorden
maakt, om over te gaan in het Hinthamereinde. Ter plekke van de
voorgevel van het pand buigt de rooilijn al heel licht noordwaarts, om
dat bij de panden ten oosten nog verder te doen en bij de
Windmolenbergstraat een echte knik te maken. De Hinthamerstraat is al
sinds de late 12de eeuw een van de drie belangrijke straten die het
centrum van de stad (de Markt) met het omliggende gebied verbinden. Bij
de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. Een deel van de straat
zal echter al eerder bebouwd zijn geweest, maar het lijkt niet erg
waarschijnlijk dat dat ook zal hebben gegolden voor de plek van het
onderhavige pand. Waarschijnlijk lag hier van oorsprong een onbebouwde
doorgang naar het achtererf naast een huis ter plekke van nr.207. 

Ter weerszijden van het pand liggen direct aangrenzende buurpanden die
beide dieper zijn, en achter het pand ligt een plaats die overgaat in
een grotere plaats achter de buurpanden, afgescheiden van de
achterliggende semi-publieke parkeerplaats door middel van een
schutting. Deze plaats is van oorsprong bereikbaar via de poort in het
onderhavige pand. Het pand ligt op ййn perceel samen met het rechter
buurhuis nr.207.

Beschrijving

Algemeen (hoofdvorm, kap):

Het pand is gebouwd op een plattegrond die anderhalf tot twee keer zo
lang is als de breedte van de voorgevel. De plattegrond loopt achter de
voorgevel schuin naar links weg. Het bestaat uit een begane grond die
vanouds functioneerde als poortdoorgang. Hierboven is er een verdieping
en een zolder met borstwering, die functioneren als woonruimten. Het
zadeldak heeft schilden aan de voor- en achterzijde en is gedekt met
gesmoorde oud-Hollandse pannen met lood op de kepers. Aan de achterzijde
is een klein dakraam. Aan de rechterzijde bevindt zich een
verbindingsgang met de zolder van het buurpand, die boven de goothoogte
uitsteekt en een plat zinkgedekt dakje heeft.

Voorgevel:

De voorgevel is een smalle symmetrische lijstgevel, opgetrokken in
machinale baksteen in kruisverband met zeer dunne stootvoegen. In het
metselwerk zijn een viertal gepleisterde speklagen en twee lagen met
hoekblokken opgenomen. De plint is uitgevoerd in hardsteen, evenals de
geprofileerde waterlijst boven de begane grond en de cordonlijst waar de
verdiepingsvensters op staan. Op de begane grond is een forse
gevelopening onder een anderhalfsteens korfboog met boogstenen met
ei-vormen in reliлf en een sluitsteen met de inscriptie “Ao 1640”
en “1888” boven een vergane afbeelding van een vogel op een tak, met
daaronder de naam “ПN DEN VALK”. Mogelijk dateert deze steen nog
van het oude pand uit 1640. In de opening hangt een dubbele houten deur
met een middennaald en verdiepte panelen met daar doorheen diagonale
schoren voorzien van vellingkanten. Bovenin de deuren zijn
half-boogvormige ramen met smeedijzeren traliewerk in krulvormen. In de
rechter penant bevindt zich een kleine hardstenen stichtingssteen met de
inscriptie “J.J.A.M. SLAIJ  1888”.

De borstwering van de verdieping is voorzien van twee gepleisterde
panelen met diamantkoppen. De twee vensters op de verdieping zijn gevat
onder hanekammen met gepleisterde aanzetstenen en sluitstenen met
diamantkoppen. De kozijnen hebben een bijzondere profilering met een
dubbele holling, en bevatten schuiframen met gekleurd glas-in-lood in de
bovenlichten.

De gevel wordt afgesloten door een classicistisch hoofdgestel met een
gepleisterd fries met twee verdiepte cassetten, en een geprofileerde
houten kroonlijst met een tandlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is opgetrokken in machinale baksteen in kruisverband. De
begane grondgevel is niet zichtbaar vanuit de openbare ruimte.
Vermoedelijk bevat deze een poort-opening. Op de verdieping is er een
deuropening onder een strekse boog, met een dubbele deur met forse
ruiten en een tweeruits bovenlicht met gekleurd glas-in-lood, die
toegang geeft tot het balkon uit 1950. Dit balkon heeft een halfsteens
gemetselde balustrade. Staafankers markeren de hoogte van de
zoldervloer. Langs de bovenrand van de gevel loopt een ongeprofileerde
gootlijst.  

Ruimtelijke indeling:

Uit een opmetingstekening uit 1950 blijkt dat het pand op de begane
grond uit ййn ruimte bestaat, met doorgangen naar de achterplaats, en
achterin de rechter zijmuur naar een ruimte in het buurpand nr.207. Ook
de verdieping bestaat uit ййn ruimte, met een doorgang voorin de
rechter zijmuur naar nr.207. Op de zolder is er volgens die tekening een
tussenwand die een kleine achterkamer scheidt van de hoofdruimte, die
via een steektrap halverwege de diepte van het pand toegankelijk is
vanuit de lager gelegen zolder van nr.207.

Constructies:

Volgens de opmetingstekening uit 1950 heeft het pand gemeenschappelijke
zijmuren met de buurpanden en enkelvoudige balklagen. De kap heeft
schenkelspanten met blokkeels en makelaars.

Interieurelementen:

Op de tekening uit 1950 is op de verdieping tegen de linker zijmuur een
schouw getekend. 

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat tussen 207 en 209 heeft stedenbouwkundige
waarde vanwege de samenhang met de historische gebouwde omgeving. De
gevelwanden van de Hinthamerstraat vormen vrijwel in hun geheel een
fraai historisch ensemble. Het gebouw heeft ook stedenbouwkundige waarde
als voormalig poortgebouw dat toegang gaf tot het achterterrein van het
perceel Hinthamerstraat nr.207. Daarnaast heeft het pand aanmerkelijke
architectonische waarde vanwege de historische bouwmassa en de fraaie
lijstgevel uit 1888.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch pand uit 1888, dat is gebouwd tussen twee oudere
panden ter vervanging van een ouder poortgebouw. Van dit oudere gebouw
is de oude gevelsteen waarschijnlijk overgenomen. Kunsthistorische
waarde is ook gelegen in de neo-renaissancistische vormgeving die
typisch is voor de late 19de eeuw. 

3. Cultuurhistorische waarden

Het gebouw heeft cultuurhistorische waarde als zijnde een voormalig
poortgebouw met zijhuis behorende bij het buurpand nr.207, gebouwd in
1888 ter vervanging van een ouder pand, met een typische
laat-19de-eeuwse voorgevel.  

Het object Hinthamerstraat tussen 207 en 209, bestaande uit een
voormalig poortgebouw met woonruimte op de verdiepingen met een fraaie
lijstgevel daterend uit 1888, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat tussen 207 en 209
’s-Hertogenbosch, GMSP II

  PAGE  1 

