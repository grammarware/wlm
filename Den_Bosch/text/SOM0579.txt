’s-Hertogenbosch

Hinthamerstraat 14

Kadastraal	: ’s Hertogenbosch, H-3131

Monumentnr.     : SOM0579

Huidige functie	: winkel-woning	Bouwjaar	: XV, voorgevel ca.1870

Architect	: 

Oorspr.functie	: woon-werkhuis

 

Verbouwingen	: 1942, 1945, 1955, 1965, 1982, 1987, 1993, 1999

Archief		: Gemeente ’s-Hertogenbosch, afdeling BAM

Datum document: 12-06-2007



globale aanduiding van het perceel

Context

(Bouw)historie:

Het pand Hinthamerstraat 14, vanouds genaamd “Jerusalem” heeft een
kern uit de 15de eeuw en een voorgevel van rond 1870 met een recente
winkelpui. De zijmuren, de trapgevel aan de achterzijde en de kap
dateren mogelijk van kort na de stadsbrand van 1419. Het ondiepe pand
had vroeger waarschijnlijk een achterhuis ter plekke van Korte
Waterstraat 1-3. In 1823 was dit pand echter al van Hinthamerstraat 14
gescheiden. In de tweede helft van de 19de of de vroege 20ste eeuw
werden de achterliggende pandjes Korte Waterstraat 1-5 echter bij het
bezit gevoegd en in 1917-1919 werden ze verbouwd van woonhuizen met
winkeltje tot pakhuis. 

In 1942 is Hinthamerstraat 14 op de begane grond samengevoegd met het
buurpand nr.16-18. Hierbij is de interne indeling gewijzigd, omdat een
lunchroom in het pand werd gevestigd. In 1945 zijn twee nieuwe vensters
op de begane grond in de zijgevel van het hoofdhuis gemaakt, in
historiserende stijl. Tien jaar later werd het pand van
hotel-cafй-restaurant met bovenwoning verbouwd tot supermarkt met
bovenwoningen. In 1987, toen er inmiddels een andere winkel in het pand
was gevestigd, is een souterrain gecreлerd halverwege de diepte van het
pand, waarvoor de oude kelders (grotendeels) moesten wijken. Later is
het souterrain in de winkel weer afgedekt.

In 1982 werd Korte Waterstraat 1-5 geheel nieuw opgetrokken, in dezelfde
hoofdvorm maar met een andere gevelindeling, met de winkel van
Hinthamerstraat 14 doorlopend over de begane grond. Omdat het nieuwe
panden betreft worden deze verder niet behandeld in onderstaande
beschrijving. 

De huidige winkelpui dateert uit de late 20ste eeuw.

Ligging:

Het pand is gelegen aan de noordzijde van de Hinthamerstraat op de
oostelijke hoek met de Korte Waterstraat. De Hinthamerstraat is al sinds
de late 12de eeuw een van de drie belangrijke straten die het centrum
van de stad (de Markt) met het omliggende gebied verbinden.

Het onderhavige gedeelte van de Hinthamerstraat ligt net buiten de
oudste omwalling van de stad, die uit de eerste helft van de 13de eeuw
dateert. De poort in de Hinthamerstraat (de Leuvense- of
Gevangenenpoort) stond tot in de vroege 19de eeuw net ten zuidwesten van
de locatie van het onderhavige pand. Bij de stadsuitbreiding in de
eerste helft van de 14de eeuw kwam ook het meer oostelijke gedeelte van
de straat binnen de stadsmuren te liggen.

De Korte Waterstraat ligt net buiten de voormalige stadsmuur.
Waarschijnlijk lag hier oorspronkelijk een gracht. Na de
stadsuitbreiding zal deze zijn gedempt en werden huizen tegen de muur
aangebouwd, ontsloten door de nieuwe straat. Het perceel van
Hinthamerstraat 14 was van oorsprong waarschijnlijk even diep als het
huidige (dat dus ook Korte Waterstraat 1-5 omvat). Naderhand raakte dit
perceel opgedeeld, waarna het bezit wederom werd samengevoegd.

Het onderhavige pand grenst aan de rechterzijde aan het buurpand
nr.16-18, en aan de achterzijde aan de nieuwbouw van Korte Waterstraat
1-3.

Beschrijving

Algemeen (hoofdvorm, kap):

Het pand Hinthamerstraat 14 heeft een tamelijk ondiepe rechthoekige
plattegrond. Het gebouw heeft een hoge begane grond, waaronder aan de
voorzijde mogelijk nog steeds een oude kelder ligt, die echter niet meer
toegankelijk is, en daarachter een recente kelder. Het pand bestaat
verder uit een verdieping en een zolder met borstwering en vliering
onder een zadeldak met een wolfseinde aan de voorzijde. Het dak is
gedekt met gesmoorde muldenpannen. Onderaan het linker dakvlak staan
twee forse bakstenen schoorstenen met daartussen een kleine dakkapel uit
de vroege 20ste eeuw. Ook onderaan het rechter dakvlak staat een kleine
dakkapel.

Voorgevel:

De voorgevel is een symmetrische gepleisterde lijstgevel van drie
vensterassen breed, daterend van rond 1870. Op de hoge begane grond
bevindt zich een recente winkelpui. Hierboven bevindt zich een laag
gepleisterd fries met schijnvoegen en een gepleisterde kroonlijst, die
onderdeel vormden van een oudere pui. De kroonlijst loopt door over het
rechter buurpand. Op de verdiepingen zijn vrij diepe horizontale
schijnvoegen aangebracht in het pleisterwerk. 

Op beide verdiepingen zijn er drie vensters met gepleisterde
omlijstingen met afgeronde bovenhoeken en zware neo-barokke
kuif-elementen. De kozijnen hebben een duivenjager-profiel. Op de eerste
verdieping bevatten deze T-draairamen. Op de tweede verdieping is onder
de vensters een cordonlijst. Deze vensters bevatten dubbele draairamen
en zijn lager dan die op de eerste verdieping. De gevel wordt afgesloten
door een classicistisch hoofdgestel met een gepleisterde architraaf en
fries en een vrij eenvoudige geprofileerde houten kroonlijst. Het
bovenste deel van de gevel steekt ten dele boven de kap uit; boven de
gevel heeft de kap een wolfseind.

Zijgevels:

De linker zijgevel aan de Korte Waterstraat is gepleisterd, met
horizontale en verticale schijnvoegen. Op de begane grond bevindt zich
rechts een groot recent etalagevenster. Op de verdieping is links een
vensters met een gepleisterde lekdorpel, kozijn met duivenjager-profiel
en zesruits schuifraam. Rechts daarvan bevind zich een klein
toiletvenster met een diep in de gevel liggend raam. Ter hoogte van de
balklagen zijn er verschillende soorten muurankers, drie per laag, van
verschillende ouderdom. Aan de bovenzijde wordt de gevel afgesloten door
een opmerkelijke schuine gepleisterde lijst waarop de goot ligt.
Mogelijk had de oude bakstenen gevel een uitkragende lijst die op deze
manier is weggepleisterd. Tegen de schuine zijde zijn drie dunne ankers
aangebracht ter plaatse van de kapjukken.

Het pand wordt aan de rechterzijde begrensd door het buurpand.

Achtergevel:

Tegen het onderste deel van de achtergevel staat de in 1982 vernieuwde
achteraanbouw (Korte Waterstraat 1-3). De gecementeerde trapgevel heeft
zeven recht afgedekte treden. De onderste trede aan de rechterzijde
kraagt aan de zijkant iets uit. In de gevel is er rechts, net boven de
zolderbalklaag een klein vierkant venster met een lekdorpel en een
recent raam. Kleine staafankers zijn aangebracht ter bevestiging van de
kap.

Ruimtelijke indeling:

Onder het pand bevindt zich ongeveer halverwege een kelder uit de 1980er
jaren, die destijds als verkoopsouterrain was gebouwd, en waarvoor een
deel van de oude kelders is gesloopt. Waarschijnlijk bevindt zich onder
het voorste deel van het pand nog een oude kelder, maar deze is niet
meer toegankelijk. De begane grond is een grote ruimte die via grote
openingen in verbinding staat met nr.16 en met Korte Waterstraat 1-5.
Over de indeling op de verdieping en de zolder is geen documentatie
voorhanden, maar hoogstwaarschijnlijk is deze geheel gewijzigd in de
tweede helft van de 20ste eeuw. De kap bevat een zolder en
vlieringzolder.

Constructies:

In 1980 en 1991 zijn bij documentatie tijdens verbouwingswerkzaamheden
de hierna volgende zaken in het interieur van het pand aangetroffen.

Onder het voorste deel van het pand zijn mogelijk nog twee dwars onder
het huis gelegen kelders met tongewelven aanwezig. De rechter zijmuur is
gemeenschappelijk met het buurpand. Maar volgens een
documentatietekening uit 1981 zijn er op kelderniveau wel restanten van
een osendrup. Er is geen documentatie voorhanden aangaande de balklagen,
maar gezien de ankers in de zijgevel betreft het samengestelde
balklagen. De kapconstructie bestaat uit eiken spanten met getrokken
telmerken, die zijn opgebouwd uit twee jukken op elkaar: een
schaargebint op een kromstijlgebint. Een nokgording is niet aanwezig
maar er zijn wel windschoren. De sporen zijn telkens door ййn hanebalk
met elkaar verbonden. Bijzonder is dat bij het onderste juk
sleutelstukken (met afgeschuinde kop) zijn toegepast. De kap dateert
waarschijnlijk van rond 1420.

Interieurelementen:

Op de verdieping bevindt zich tegen de linker zijmuur een stookplaats
met marmeren schoorsteenmantel (XIX B). In dezelfde ruimte zijn aan de
voorzijde 19de-eeuwse raamomtimmeringen. Bovendien zijn er restanten van
een stucplafond dat uit dezelfde tijd dateert.

Erf, bijgebouwen, diversen:

Het perceel is volledig bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 14 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen samen
met de bebouwing aan de Korte Waterstraat een fraai historisch ensemble.
Het pand heeft extra stedenbouwkundige waarde vanwege de ligging op de
hoek. Daarnaast heeft het gebouw aanmerkelijke architectonische waarde
omdat het duidelijk herkenbaar is als historisch huis vanwege de
bouwmassa, de gepleisterde lijstgevel van rond 1870, de zijgevel aan de
Korte Waterstraat en de oude trapgevel aan de achterzijde.

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de 15de eeuw, bestaande uit kelder, zijmuren,
achtergevel en kap, waarin bij diverse verbouwingen moderniseringen zijn
doorgevoerd. De lijstgevel aan de voorkant van rond 1870 en de
pleistering van de zijgevel zijn daarvan de meest duidelijke uitingen.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de eeuw waarin diverse vernieuwingen herkenbaar
zijn uit verschillende historische perioden, met name uit de 19de eeuw.

Het object Hinthamerstraat 14, een hoekhuis met een bouwkundige kern uit
de 15de eeuw en een fraaie gepleisterde lijstgevel uit de 19de eeuw, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 14		’s-Hertogenbosch, GMSP
II

  PAGE  1 

