’s-Hertogenbosch

Koningsweg 97-99

Kadastraal	: ’s-Hertogenbosch, I-837

Monumentnr.	: SOM0718

Huidige functie	: kantoor	Bouwjaar	: 1904

Architect	: P.Th. Stornebrink 

Oorspr.functie	: wonen

 

Verbouwingen	: 1970, 1974

Archief		: Gemeente ’s-Hertogenbosch, afdeling BAM

Datum document: 12-02-2009



NB.

Alhoewel deze beschrijving ook de adressen Lekkerbeetjesstraat 1 en 1A
omvat wordt vooralsnog op grond van deze redengevende omschrijving
alleen Koningsweg 97 en 99 aangewezen. De aanwijzing van
Lekkerbeetjesstraat 1 en 1A volgt later.

globale aanduiding van de percelenContext

(Bouw)historie:

Het object bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. Verder zorgen het aan de
boulevard gelegen Julianaplein en Emmaplein voor een levendige
onderbreking van het tracй. 

Het onderhavige bouwwerk bevindt zich op de hoek van de Koningsweg en de
Lekkerbeetjesstraat. Vanuit het zuiden gezien – wanneer men de stad
binnenkomt – vormt het object de eerste historische bebouwing die
langs de Koningsweg kan worden gezien. Ten zuiden van de
Lekkerbeetjesstraat staan grootschalige naoorlogse kantoorpanden en
vanaf deze straat volgen dan de aaneengesloten gevelwanden met
herenhuizen uit de vroege 20ste eeuw. De bebouwing op de nrs. 97-99
springt trapsgewijs terug en vormt daardoor een belangrijk en markant
stedenbouwkundig accent op de noordelijke hoek van de
Lekkerbeetjesstraat. 

Het was architect P.Th. Stornebrink die dit bouwwerk ontwierp en opzette
als een dubbel herenhuis met beneden- en bovenwoningen. Uit de bewaard
gebleven gegevens van de jaren 1908, 1910 en 1928 blijkt dat er een
gevarieerd gezelschap aan mensen heeft gewoond. Zo worden genoemd, een
commies van de posterijen en telegrafie, een naaister, een officier der
militaire administratie en enkele boekhouders. 

Ingenieur-architect P.Th. Stornebrink (1853-1910) was een landelijk
actieve architect en heeft in ’s-Hertogenbosch verschillende ontwerpen
op zijn conto staan. In ’t Zand schiep hij rond 1890 verschillende
herenhuizen, bijvoorbeeld aan de Van der Does de Willeboissingel en aan
de Guldenvliesstraat. Ook de markante sigarenfabriek van Goulmy en Baar
aan het spoor is door Stornebrink gebouwd (1897-1898). In de periode dat
hij het onderhavige object bouwde, tekende hij op eigen initiatief enige
stedelijke uitbreidingsplannen die onder meer tot de ophoging van het
Muntel moesten leiden. Buiten Den Bosch ontwierp hij verschillende
kerken, waaronder die te Schaijk, Hernen en Heeswijk. Stornebrink bouwde
in een historiserende trant, met eclectische, renaissancistische en ook
chaletstijlmotieven. 

Koningsweg 97-99/ Lekkerbeetjesstraat 1-1a voerde hij uit in
Neorenaissancetrant. Karakteristiek is vooral de opzet met speklagen en
sluitstenen die contrasteren met het bakstenen metselwerk. Diverse
vensters en ingangen zijn voorzien van een segmentboog. Opvallend is
evenwel vooral de verspringende opzet met trapsgewijs terugspringende
bouwdelen. Dit leidt niet alleen tot voornoemd stedenbouwkundig effect
maar geeft het bouwwerk ook een afwisselend en schilderachtig karakter.
Een erker en balkon alsmede enkele topgevels versterken de levendige
opzet. 

Op oud fotomateriaal is te zien dat het pand bij de bevrijding van Den
Bosch in 1944 enige oorlogsschade opliep. De nabijgelegen bebouwing in
de richting van het Willemsplein werd evenwel onherstelbaar vernield.
Uit de jaren 1970 dateren de tekeningen voor de verbouwing van het
rechter deel van het perceel. Dit omvatte een interne verbouwing, zowel
op de begane grond als boven. Het pand kreeg toen een kantoorfunctie. In
een recente periode onderging het bouwwerk renovatie waarbij de gevels
zijn gereinigd. De ingangen hebben vernieuwde (deels gereconstrueerde)
toegangsdeuren. Verder verloren de topgevels en dakhuizen enige
sierdetails en is de erker vernieuwd.   

        

Ligging:

Het bouwwerk ligt aan de westzijde van de Koningsweg, op de hoek van de
Lekkerbeetjesstraat. Hier maakt het object deel uit van een
aaneengesloten gevelwand tussen de Lekkerbeetjesstraat en de
Guldenvliesstraat. Aan de overkant bevindt zich de haaks op de
Koningsweg gelegen Van Diepenbeeckstraat en het op de hoek daarvan
gesitueerde voormalige hoofdkantoor van de PNEM uit 1921.   

Beschrijving

Algemeen (hoofdvorm, kap):

Het uit beneden- en bovenwoningen bestaande bouwwerk heeft een
samengestelde plattegrond en telt twee bouwlagen en een zolderverdieping
onder een plat dak met schuine voorschilden en aansluitende steekkappen.
De dakdekking bestaat uit gesmoorde en enkele rode Muldenpannen en
Tuiles-du-Nord. Aan de kant van de Lekkerbeetjesstraat bevinden zich
twee houten dakkapellen met een lessenaarsdakje. De gevels zijn
gemetseld in bruine baksteen in kruisverband en 

verlevendigd met gepleisterde speklagen en enkele cordonlijsten. Ze
hebben licht uitkragende gemetselde plinten die grijs zijn geschilderd.
Breed overstekende houten lijstgoten met dito sierklossen vormen de
beлindiging van de gevels. De diverse vensters en ingangen zijn gevat
onder een gemetselde segmentboog of hebben een dito strek. De strekken
en bogen zijn verlevendigd met gepleisterde sluitstenen.  

Voorgevel:

Deze langs de Koningsweg gelegen gevel wordt gekenmerkt door een
trapsgewijs in de richting van de Lekkerbeetjesstraat terugspringende
opzet en is asymmetrisch ingedeeld. De diverse bouwdelen hebben met
uitzondering van het direct op laatstgenoemde straat aansluitende
gedeelte een afgeschuinde hoekpartij. In het middelste bouwdeel is een
dubbele ingang gesitueerd, beide ingangen met een niet oorspronkelijke
voordeur. Gepleisterde lateien met een vellingkant koppelen deze
ingangen. Verder wordt de begane grond per bouwdeel gekenmerkt door
diverse vensters, overwegend met een enkelruits schuifraam. Het
afwisselende karakter wordt op de bovenverdieping versterkt door een
(vernieuwde) houten erker in de oksel van de twee uiterst rechts gelegen
bouwdelen. De erker vormt een harmonieuze eenheid met de natuurstenen
siermotieven van de rechts ervan liggende afgeschuinde gevelhoek met
tromp die de aanzet vormt voor een asymmetrische topgevel. Een
siermotief met 

een leeuwenkop alsmede een gevelstrook met de vermelding van het
bouwjaar 1904 vormen de detaillering van de topgevel die via een
steekkap is verbonden met het dak. Vensters als op de begane grond
voorzien de bovenverdieping van daglicht en uiterst links bevindt zich
een balkon met een smeedijzeren sierhek, toegankelijk via een pui  met
een dubbele deur. Van het rechts daarvan gelegen bouwdeel wordt de
schuine hoekpartij beлindigd door een topgevel met houten windveren. 

Zijgevels:

Het object sluit aan de rechter zijde aan op de belendende bebouwing.
Aan de linker zijde bevindt zich de langs de Lekkerbeetjesstraat gelegen
gevel. Ook hier is de gevel asymmetrisch ingedeeld maar ditmaal zonder
verspringingen. Op de begane grond is er een afwisseling van vensters in
verschillend formaat, met links een onder drie segmentbogen gevat
drielichtsvenster. Uiterst links bevindt zich een dubbele ingang, met
gereconstrueerde paneeldeuren. Op de bovenverdieping zijn er
vergelijkbare vensters als op de begane grond. De twee rechter assen
zijn hier verlevendigd met een uitgebouwd rookkanaal met detaillering
dat een decoratieve middendam vormt langs de hier gesitueerde topgevel.
Deze is uitgevoerd als een schermgevel met diverse sierdetails en twee
smalle rondboogvensters. In het verlengde van de links in de gevel
gelegen drielichtsvensters bevindt zich een houten dakhuis met vakwerk. 

Achtergevel:

De achtergevels zijn vanaf de openbare weg niet zichtbaar.   

Ruimtelijke indeling:

In de loop van de tijd werden enkele kamers samengevoegd. In de
oorspronkelijke opzet zijn er vanaf de voorgevel gezien twee evenwijdig
aan elkaar liggende middengangen met naastliggende vertrekken.  

Constructies:  

De woningen zullen zijn voorzien van enkelvoudige houten balklagen. 

 

Interieurelementen

Het interieur is niet bezocht.  Het interieur is mede beschermd voor
zover het monumentale waarden omvat.

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Koningsweg 97-99/ Lekkerbeetjesstraat 1-1a heeft
stedenbouwkundige waarde vanwege de samenhang met de historische
gebouwde omgeving, die dateert uit de periode omstreeks 1900. Het object
maakt deel uit van een gave historische gevelwand uit de vroege 20ste
eeuw met representatieve en gevarieerde herenhuisarchitectuur. Door zijn
trapsgewijs terugspringende opzet vormt het bouwwerk een markant
stedenbouwkundig accent op de hoek met de Lekkerbeetjesstraat. De
stedenbouwkundige betekenis wordt versterkt door het schilderachtige
ontwerp met onder meer enkele opvallende topgevels.    

2. Bouw- en/of kunsthistorische waarden

Het in 1904 door de in zijn tijd gerenommeerde architect P.Th.
Stornebrink gerealiseerde pand is een goed en redelijk gaaf bewaard
gebleven voorbeeld van een uit beneden- en bovenwoningen bestaand dubbel
herenhuis uit de periode omstreeks 1900. Opmerkelijk is de vormgeving in
Neorenaissancetrant, met gepleisterde speklagen en sluitstenen, alsmede
verschillende markante sierdetails. Architect Stornebrink heeft zowel in
als buiten Den Bosch diverse opmerkelijke ontwerpen op zijn naam staan. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het begin van de 20ste eeuw. Het
uit beneden- en bovenwoningen bestaande bouwwerk geeft een goede indruk
van de wijze, waarop de middenklasse in deze periode was gehuisvest.
Daarnaast verwijst het pand, als onderdeel van de herenhuisbebouwing in
de wijk ’t Zand naar de laat 19de- en vroeg 20ste- eeuwse
ontwikkelingen in ’s-Hertogenbosch toen deze wijk in het kader van de
eerste (moderne) uitleg van de stad werd aangelegd en ontwikkeld. De
betreffende gevelwand weerspiegelt bovendien de contemporaine ideeлn
over de representatieve invulling van het stedelijke stations- en
entreegebied.  

Het object Koningsweg 97-99/ Lekkerbeetjesstraat 1-1a, bestaande uit een
dubbel herenhuis met beneden- en bovenwoningen uit 1904, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Koningsweg 97-99/ Lekkerbeetjesstr.1-1a 
’s-Hertogenbosch, GMSP II

  PAGE  5 

