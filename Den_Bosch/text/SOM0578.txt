’s-Hertogenbosch

Hinthamerstraat 8, Rozemarijnstraatje 2

Kadastraal	: ’s Hertogenbosch, H-1242

Monumentnr.     : SOM0578

Huidige functie	: winkel-woning	Bouwjaar	: fundering 13de eeuw, zijmuren
en balklaag 15de eeuw, voorgevel ca.1895

Architect	: 

Oorspr.functie	: woon-werkhuis 

 

Verbouwingen	: 1910, 1913, 1920, 1942, 1958, 1985, 1986, 2001

Archief		: Gemeente ’s-Hertogenbosch, afdeling BAM

Datum document: 06-06-2007



						      globale aanduiding van het perceel

	Context

(Bouw)historie:

Het pand Hinthamerstraat 8 is vanouds genaamd "De Cleerbessem" (1611) en
"De groene Hoed” (1719). Het pand heeft een voorgevel uit de late 19de
eeuw met een recente winkelpui en een oudere kern, die deels uit de 15de
eeuw dateert (de zijmuren en de verdiepingsbalklaag), terwijl de
fundering van de linker zijmuur zelfs uit de 13de eeuw dateert. 

In 1910 zijn bij een verbouwing de twee kelderingangen aan het
Rozemarijnstraatje dichtgezet. In 1920 is de indeling van de begane
grond gewijzigd. De geveltop werd vernieuwd in 1942. In 1958 is de
achterplaats bebouwd met een tweelaags volume en is de indeling op de
begane grond verwijderd. Ook zijn de balklagen in het achterhuis
vernieuwd en is daar een wenteltrap geplaatst, waarbij in de zijgevel
een trappenhuisvenster werd gemaakt. In de zijgevel van het voorhuis is
op de verdieping een rondboogvenster gemaakt en is de keldertoegang
gewijzigd. In de tweede helft van de 20ste eeuw is het pand verhoogd met
een halve bouwlaag, waarbij de nok (grotendeels) op de zelfde hoogte
bleef en er een nieuwe kap werd gebouwd met een minder steile helling.
In 1985 is de winkelruimte doorgetrokken naar de achteraanbouw. Aan de
steeg werd in het achterhuis een nieuwe ingang gemaakt om een aparte
toegang tot de bovenwoning te creлren, terwijl het venster op de
verdieping in het achterhuis werd vergroot. In 2001 is de pui gewijzigd,
en is de winkel nog verder naar achter doorgetrokken in het pand
Rozemarijnstraatje 4

Ligging:

Het pand is gelegen aan de noordzijde van de Hinthamerstraat op de
westelijke hoek met het zeer smalle Rozemarijnstraatje. De
Hinthamerstraat is al sinds de late 12de eeuw een van de drie
belangrijke straten die het centrum van de stad  (de Markt) met het
omliggende gebied verbinden. Het onderhavige gedeelte van de
Hinthamerstraat lag binnen de oudste omwalling van de stad, die uit de
eerste helft van de 13de eeuw dateert. De poort in de Hinthamerstraat
(de Leuvense- of Gevangenenpoort) stond destijds net ten zuidoosten van
de locatie van het onderhavige pand.  In het rechter buurpand nr.10-12
zijn er in de huidige bebouwing nog delen van behouden gebleven. Bij de
stadsuitbreiding in de eerste helft van de 14de eeuw kwam ook het meer
oostelijke gedeelte van de straat binnen de stadsmuren te liggen. Het
onderhavige perceel was van oorsprong onderdeel van een veel groter
perceel dat ook het linker buurpand omvatte en dat zich vanaf de straat
uitstrekte tot aan de Marktstroom. Het Rozemarijnstraatje scheidde dit
perceel van de stadsmuur. Dit grote perceel werd in de loop der eeuwen
opgesplitst en steeds verder bebouwd met afzonderlijke panden. Aan de
noordzijde sluit het pand aan bij het kleine pand Rozemarijnstraatje 4.

Beschrijving

Algemeen (hoofdvorm, kap):

Het pand Hinthamerstraat 8 heeft een langwerpige min of meer
rechthoekige plattegrond, die achter de voorgevel iets schuin naar
rechts wegloopt. 

De rechter zijgevel aan het Rozemarijnstraatje loopt niet helemaal
evenwijdig aan de gedeelde linker zijgevel: doordat het straatje het
oude verloop van de Gevangenenpoort en de stadsmuur volgt zit er een
lichte knik in, waardoor de plattegrond eerst iets versmalt naar achter
toe en daarna weer breder wordt. 

Het pand bestaat uit een voorhuis met een ondiep vast achterhuis. Het
voorhuis is onderkelderd; het ondiepe achterhuis waarschijnlijk niet.
Het voorhuis omvat begane grond, twee verdiepingen en mogelijk een
vliering. Het zadeldak heeft een flauwe  helling en is gedekt met
mastiek. Het achterhuis telt vierbouwlagen van geringere hoogte en een
lage zolder, onder een steiler zadeldak, dat eveneens met mastiek is
gedekt. Opmerkelijk is dat er op het niveau van de bovenste verdiepingen
en het dak een smalle ruimte is tussen het voor- en het achterhuis, met
een plat dak.

Voorgevel:

De voorgevel is een bakstenen topgevel van twee vensterassen breed, in
neo-renaissance-stijl uit de late 19de eeuw. Op de begane  grond bevindt
zich een recente winkelpui met een grote gevelopening en een hardstenen
omlijsting. De basementen van de penanten, eveneens van hardsteen,
dateren waarschijnlijk van een oude winkelpui uit 1913, en zijn voorzien
van decoratieve banden bovenlangs, met een profilering en vierkantjes in
reliлf. Boven de pui bestaat de gevel uit rode baksteen in kruisverband
met knipvoegen, afgewisseld met kunststenen speklagen. De gevel is gevat
tussen hoeklisenen. Net boven de pui is een hardstenen cordonlijst, die
ook om de hoeklisenen doorloopt, met direct erboven twee vensters. Deze
zijn gevat onder steens segmentbogen met sluitstenen van kunststeen, met
in het boogveld siermetselwerk van gele bakstenen die ten dele in andere
kleuren zijn geglazuurd. Op kalfhoogte bevinden zich in de dagkanten
kunststenen blokken. De kozijnen hebben vellingkanten en bevatten
dubbele draairamen onderin en valramen bovenin, die zijn ingevuld met
gekleurd glas-in-lood en gebrandschilderde medaillons in het midden. Op
de tweede verdieping volgt de gevel het zelfde schema als op de eerste,
maar de vensters zijn hier lager, met korfbogen in plaats van
segmentbogen, en de hoekblokken op kalfhoogte ontbreken. De vloer van de
tweede verdieping wordt in de gevel gemarkeerd door drie smeedijzeren
sierankers met krulwerk. Boven de tweede verdieping begint de
ingesnoerde topgevel. Op de hoeklisenen liggen vlakke geprofileerde
platen van hardsteen, die overgaan in de hardstenen gevellijst. Op de
rechter hoekliseen staat nog een hardstenen bol, bekroond door een
smeedijzeren pijl. Hoogstwaarschijnlijk stond van oorsprong ook zo’n
bol met pijl op de linker hoekliseen, maar deze is verdwenen. In de
topgevel, die een stuk boven de nok van het dak uitsteekt, is er
centraal een rondboognis met een hardstenen lekdorpel, onderin een klein
vierkant raampje en daarboven een vulling van gele baksteen. De boog
heeft een zandstenen sluitsteen met in reliлf een lachende kop die een
vlak met een geprofileerde lijst draagt, waarboven een uitgemetselde
bakstenen toppinakel staat. Deze wordt bekroond door een zandstenen
fronton met profileringen en bovenop een standaard met een smeedijzeren
windvaan voorzien van decoratieve krullen. De zandstenen sluitsteen en
het fronton zijn waarschijnlijk van oudere datum dan de rest van de
voorgevel. Mogelijk zijn ze 17de-eeuws en zijn het hergebruikte
onderdelen van een oudere gevel. Op de toppinakel is een sieranker
bevestigd.  

Zijgevels:

Aan de linkerzijde wordt het pand begrensd door bebouwing. De rechter
zijgevel aan het Rozemarijnstraatje is hoogstwaarschijnlijk grotendeels
ouder dan de voorgevel. De muur is gecementeerd, maar het en der is het
metselwerk er doorheen te zien. Het metselwerk heeft een onregelmatig
verband, en er zijn verschillende steenformaten in te zien, wat
waarschijnlijk te maken heeft met herstellingen en/of dichtzettingen. Op
de begane grond is op het voorste deel een gehavende reclameschildering
te zien van rond het midden van de 20ste eeuw, met bovenaan prominent de
tekst ”HET IS UW VOORDEEL”. Bijna achterin het voorhuis zijn er twee
dichtgemetselde vensters herkenbaar, die waarschijnlijk bij het oude
(19de-eeuwse) trappenhuis hoorden. Rechts daarvan is ongeveer op de
scheiding van voor- en achterhuis een verticaal trappenhuisvenster dat
licht bollend uit de gevel steekt (volgens de vorm van de spiltrap). Dit
venster heeft betonnen dorpels en stijlen met glazen bouwstenen
daartussen. In het achterhuis bevindt zich een ingang uit 1985, met
schuin rechts daarboven op de lage eerste verdieping een venster dat in
1985 is vergroot. Op iets grotere hoogte zijn op de verdieping in het
voorhuis twee vensters. Rechts is een oud venster met een kozijn met
duivenjager en een negen-ruits raam (voorheen schuifraam). Links is een
venster van glazen bouwstenen dat naar boven trapsgewijs versmalt. Dit
venster dateert net als het trappenhuisvenster uit 1958. Op de tweede
verdieping van het voorhuis is in het verhoogde geveldeel, dat eveneens
gecementeerd is maar dat door een cordonlijst valt te onderscheiden, een
klein venster met een enkelruits raam. Verder naar rechts bestaat de
ophoging geheel uit een breed venster dat in acht ramen is verdeeld. In
het achterhuis is er helemaal rechts bovenin de zijgevel een klein
liggend venster uit de tweede helft van de 20ste eeuw. In de zijgvel
bevinden zich op diverse plaatsen smeedijzeren balkankers ter hoogte van
de verdiepingsvloeren. Rechts van het achterhuis staat de gevel van de
tweelaags aanbouw uit 1958.

Achtergevel:

Het bovenste deel van de achtergevel van het pand is zichtbaar vanaf het
Herman Moerkerkplein. Tegen het lagere deel staat de achterbebouwing uit
1958 gebouwd. De topgevel is gepleisterd en heeft een afgeplatte top.
Ter hoogte van de tweede verdieping is er midden in de gevel een
venster, of mogelijk een doorgang naar het platte dak achter het pand,
met een dubbel draairaam of dubbele deur. In de gevel zijn diverse
kleine ankers aangebracht.

Ruimtelijke indeling:

Onder het voorhuis ligt een kelder, die toegankelijk is via een recente
trap vanuit het achterhuis. De begane grond is een grote winkelruimte,
met tegen de rechter zijmuur een afgescheiden trappenhuis, dat
toegankelijk is uit de steeg. Op de verdiepingen is de indeling geheel
gewijzigd in de 20ste eeuw, maar de scheidingsmuur tussen voor- en
achterhuis is daar nog grotendeels intact. 

Constructies:

Volgens een beschrijving door de afdeling BAM uit de late 20ste eeuw
zijn de volgende elementen in het pand te vinden. De kelder onder het
voorhuis heeft een tongewelf in langsrichting en een half dwarsgewelf
tegen de voorgevel. In de kelder bevinden zich restanten van een stenen
spiltrap in de hoek rechts achteraan. Restanten van latere ingangen zijn
er in de linker hoek aan de voorzijde, en verder naar achter tegen de
linker zijmuur. 

De linker zijmuur is gemeenschappelijk met het buurpand. Het muurwerk
van de zijmuren duidt erop dat het voor- en het achterhuis uit dezelfde
periode dateren. De dwarsmuur is bij de diverse verbouwingen vrijwel
geheel verwijderd. De verdiepingsbalklaag is in de 20ste eeuw geheel
vernieuwd, evenals de balklagen in het achterhuis. De kap is ook
vernieuwd, waarschijnlijk rond het midden van de 20ste eeuw. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 8-Rozemarijnstraatje 2 heeft stedenbouwkundige
waarde vanwege de samenhang met de historische gebouwde omgeving en de
historische perceelsstructuur. De gevelwanden van de Hinthamerstraat
vormen samen met die van het Rozemarijnstraatje en de nabijgelegen Markt
een fraai historisch ensemble. Het pand heeft nog aanvullende
stedenbouwkundige waarde vanwege de ligging op de hoek met het
Rozemarijnstraatje, dat van oorsprong langs de stadsmuur liep. Daarnaast
heeft het pand aanmerkelijke architectonische waarde omdat het duidelijk
herkenbaar is als historisch huis, door de oude hoofdvorm en de zijgevel
en de neo-renaissancistische voorgevel van eind 19de eeuw.

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de 15de eeuw, waarin bij diverse verbouwingen
moderniseringen zijn doorgevoerd. De laat-19de-eeuwse voorgevel en het
trappenhuisvenster in de zijgevel zijn de meest opmerkelijke uitingen
van die moderniseringen. Bijzonder element is ook de toepassing van twee
oudere zandstenen blokken in de geveltop, die mogelijk van een
17de-eeuwse voorganger resteren.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de eeuw waarin diverse vernieuwingen herkenbaar
zijn uit verschillende historische perioden, met name uit de 19de en de
20ste eeuw. 

Het object Hinthamerstraat 8-Rozemarijnstraatje 2, bestaande uit een in
kern 15de-eeuws hoekhuis met laat-19de-eeuwse neo-renaissance-gevel, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 8, Rozemarijnstraatje 2
’s-Hertogenbosch, GMSP II

  PAGE  1 

