’s-Hertogenbosch

Stoofstraat 20

Kadastraal	: ’s Hertogenbosch, G-4856

Monumentnr.     : SOM0677

Huidige functie	: woning	Bouwjaar	: ca. 1890

Architect	: 

Oorspr.functie	: woon-werkhuis

 

Verbouwingen	: 1910

Archief		: Gemeente ’s-Hertogenbosch, afdeling BAM

Datum document: 30-10-2007



 

globale aanduiding van het perceel

Context

(Bouw)historie:

Het pand Stoofstraat 20 dateert in hoofdvorm uit het laatste kwart van
de 19de eeuw. Het geheel is vermoedelijk ontstaan na de opsplitsing van
een breder perceel, waarbij de bestaande bebouwing grotendeels is
gesloopt. In 1910 zijn er op de verdieping en zolder enkele wijzigingen
in de indeling doorgevoerd en zijn de zijmuren ter plaatse van de zolder
opgehoogd (m.u.v. het deel vlak achter de voorgevel), zodat er een
hogere zolderverdieping ontstond. De kap is hierbij gehandhaafd. Met
uitzondering van deze verbouwing in 1910 is er in de loop van de 20ste
eeuw weinig veranderd aan het pand.

Ligging:

Het pand ligt aan de zuidelijke zijde van de Stoofstraat, in de
bebouwingsring tussen de eerste en tweede stadsmuur. Op de kadastrale
minuut uit 1823 vormt het perceel nog een geheel met het rechter
buurpand. Waarschijnlijk is aan het einde van de 19de eeuw de bestaande
bebouwing gesloopt en is het perceel opgesplitst. Op deze twee percelen
ontstond de huidige bebouwing. Mogelijk zijn er intern nog onderdelen
van de oude voorganger bewaard gebleven. Hoewel het perceel op de
kadastrale minuut uit 1823 al niet meer een geheel vormt met het
achterliggende perceel aan de Vughterstraat, is dit oorspronkelijk
mogelijk wel het geval geweest.

De Stoofstraat dankt haar naam aan de badhuizen die in oude tijden in
deze straat gevestigd waren. Een dergelijk badhuis werd een ‘stove’
genoemd. Deze huizen hadden geen goede naam.

Beschrijving

Algemeen (hoofdvorm, kap):

Het pand omvat een begane grond, verdieping en zolderverdieping onder
een schuin op de voorgevel geplaatst zadeldak. Dit dak is (m.u.v. het
gedeelte recht achter de voorgevel) aan beide zijden uitgebreid met een
uitbouw. De uitbouwen zijn gedekt met mastiek en het zadeldak is gedekt
met rode pannen.

Voorgevel:

De trapgevel is opgetrokken in baksteen (kruisverband met knipvoeg). Het
metselwerk wordt op diverse plaatsen afgewisseld met natuurstenen
speklagen, siermetselwerk en een hardstenen waterlijst. Links op de
begane grond is een garage-ingang met dubbele inrijdeuren. Boven deze
ingang een ontlastingsboog met aanzet- en sluitstenen en meerkleurig
siermetselwerk in het boogveld. Rechts van deze ingang is de toegang tot
de woning met een fraaie paneeldeur met siersmeedwerk in de lichtpanelen
en een bovenlicht. 

Op de eerste verdieping, boven een hardstenen waterlijst, zitten drie
vensters met een T-schuifraam en een bovenlicht. Boven deze vensters een
ontlastingsboog met natuurstenen aanzet- en sluitstenen (diamantkop in
de sluitsteen) en meerkleurig siermetselwerk in de boogvelden. In de
geveltop (zolderverdieping) worden dit venster, venstervulling en
detaillering herhaald in ййn kleiner venster. Onder dit venster zit
een hardstenen lekdorpel. Alle kozijnen in deze voorgevel hebben een
afgeschuinde profilering. Ter plaatse van de verdiepingsvloeren en de
kapconstructie zijn fraaie smeedijzeren sierankers zichtbaar. De trappen
van de topgevel zijn afgedekt met natuurstenen afdekplaten en op de
hoogste centrale trap is een smeedijzeren sierelement geplaatst. 

Zijgevels:

Het pand is aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Aan de hand van een verbouwingstekening uit 1910 kan het volgende gezegd
worden over de ruimtelijke indeling van het pand: Rechts op de begane
grond is de ingang tot de bovenwoning. De trappen naar de verdieping en
de zolderverdieping liggen rechts in het pand, maar niet tegen de
zijmuur. De stookplaatsen zijn tegen de linker zijmuur gesitueerd. Op de
begane grond is een garage/werkplaats en op de verdiepingen zijn de
woonvertrekken. Hoogstwaarschijnlijk is de hoofdindeling uit het laatste
kwart van de 19de eeuw in grote lijnen bewaard gebleven.

Constructies:

Over de constructies van het pand is geen recente documentatie
voorhanden. Op een bouwtekening uit 1910 is wel zichtbaar dat de kap
schaarspanten heeft. Of het pand gemeenschappelijke zijmuren met de
buurpanden heeft is niet duidelijk.

Interieurelementen

Over eventuele waardevolle interieurelementen is geen documentatie
voorhanden. Mogelijk zijn er in het pand nog oorspronkelijke 19de-eeuwse
interieuronderdelen aanwezig.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Stoofstraat 20 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand beslaat de helft van het oorspronkelijke
perceel (dat vermoedelijk voor die tijd doorliep tot aan de
achterliggende Vughterstraat), waarvan de oorspronkelijke bebouwing
waarschijnlijk in het laatste kwart van de 19de eeuw gesloopt is.
Daarnaast is het geheel met zijn relatief hoge trapgevel en markante
vormgeving een opvallende verschijning in deze gevelwand, waardoor het
een zeer beeldbepalende werking heeft. De in hoofdvorm en detaillering
gave laat 19de-eeuwse trapgevel met markante detaillering is dan ook van
architectonisch belang.

2. Bouw- en/of kunsthistorische waarden

Het pand dateert in hoofdvorm en uiterlijke verschijningsvorm nog geheel
uit het eind van de 19de eeuw en vertegenwoordigt daarom een hoge bouw-
en kunsthistorische waarde. In het bijzonder vanwege de opvallende en
typisch laat 19de-eeuwse voorgevel is het pand van kunsthistorisch
belang.

3. Cultuurhistorische waarden

Als in hoofdvorm en uiterlijke verschijningsvorm gaaf en nog steeds als
zodanig herkenbaar laat 19de-eeuws woon-werkhuis heeft het pand een hoge
cultuurhistorische waarde. Het pand is representatief voor de
ontwikkeling in de tweede helft van de 19e eeuw, toen vele oude huizen
in de binnenstad van Den Bosch geheel of gedeeltelijk werden vernieuwd
en vaak van nieuwe voorgevels werden voorzien.

Het object Stoofstraat 20, bestaande uit een in hoofdvorm en
detaillering gaaf laat 19de-eeuws woon-werkhuis, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Stoofstraat 20                                
             ’s-Hertogenbosch, GMSP II

  PAGE  1 

