 ’s-Hertogenbosch

Verwersstraat 8

Kadastraal	: ’s Hertogenbosch, H-1020

Monumentnr.     : SOM0683

Huidige functie	: winkel	Bouwjaar	: ca. 1870, kern XVI

Architect	: 

Oorspr.functie	: woon-werkhuis

 

Verbouwingen	: 1999

Archief		: Gemeente ’s-Hertogenbosch, afdeling BAM

Datum document: 08-11-2007



globale aanduiding van het perceel

Context

(Bouw)historie:

Het pand Verwersstraat 8 stond reeds in de 16de eeuw bekend als "De
rooie Handt". Dit oude pand is in de tweede helft van de 19de eeuw
verbouwd. Tijdens deze verbouwing werd het pand ook voorzien van een
nieuwe voorgevel en een nieuw interieur. In 1999 is de 19de-eeuwse
indeling tijdens een verbouwing verwijderd en is het pand onderworpen
aan een bouwhistorisch onderzoek. Uit dit onderzoek bleek dat er in het
gebouw nog diverse elementen van de waardevolle 16de-eeuwse kern bewaard
zijn gebleven (muurwerk, balklaag en diverse belangrijke bouwsporen). De
huidige indeling dateert uit 1999. De begane grond is geheel in gebruik
als winkel en de verdiepingen als opslag.

Ligging:

Het pand ligt op een rechthoekig perceel aan de noordoostelijke zijde
van de Verwersstraat, vlakbij de hoek met de Fonteinstraat en net buiten
de eerste ommuring. De huidige perceelsgrenzen komen overeen met de
perceelsgrenzen (en bebouwing) op de kadastrale minuut uit 1823. De
Verwersstraat dankt zijn naam aan het grote aantal lakenververs dat zich
hier in de loop van de 15de eeuw vestigde. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis en een
(oorspronkelijk) los ййnlaags achterhuis onder een zadeldak. Het
hoofdpand omvat een begane grond, verdieping en een zolder onder een
zadeldak met de nok haaks op de voorgevel en een voordakschild. Het dak
is gedekt met gesmoorde pannen. Het perceel is geheel bebouwd.

Voorgevel:

De voorgevel is gepleisterd en heeft op de begane grond schijnvoegen. De
gevelindeling dateert nog geheel uit de periode van de verbouwing in de
tweede helft van de 19de eeuw, ook de indeling van de pui. Deze bevat
links en rechts van de centraal gesitueerde ingang met bovenlicht een
venster met H-raam (vernieuwd) binnen een kozijn met
duivejagersprofilering. Op de eerste verdieping bevat de gevel boven een
kordonlijst twee vensters met afgeronde hoeken en 6-ruits schuiframen.
De vensters zijn gevat in een geprofileerde gepleisterde omlijsting met
kuif. Deze vensters worden op de zolderverdieping herhaald met 4-ruits
schuiframen. Ook hier zijn ze direct boven een kordonlijst geplaatst. De
gevel wordt afgesloten door een hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. Het is een
die in de 19de eeuw geheel of gedeeltelijk is vernieuwd. Op een foto uit
1999 is zichtbaar dat de gevel gepleisterd is en dat deze op de
verdieping ййn venster bevat.

Ruimtelijke indeling:

In een rapportage uit 1999 staat vermeld dat in dat jaar de 19de-eeuwse
indeling verwijderd is en de huidige indeling is aangebracht. Over deze
nieuwe indeling is geen documentatie voorhanden.

Constructies:

In 1999 is er in het pand bouwhistorisch onderzoek verricht. Uit het
rapport van dit onderzoek blijkt het volgende: Evenwijdig aan de
linkerzijmuur is op ca. 30 cm afstand van deze muur een restant van een
fundament aangetroffen. Waarschijnlijk is het bestaande huis op een
bepaald moment (16de eeuw) verbreed door de osendrop bij het huis te
trekken. De eerste verdiepingsbalklaag is opgebouwd uit vier vakken
moer- en kinderbalken met sleutelstukken en dateert uit de periode van
de verbreding van het pand. Niet alle sleutelstukken zijn compleet
aanwezig. De kinderbalken in het eerste vak zijn van grenen en versierd
met een kraaltje aan de onderzijde. De overige vakken verkeren niet meer
in de oorspronkelijke staat. Door brand en veranderde ravelingen zijn
niet meer alle kinderbalken aanwezig. Tijdens diverse reparaties zijn
daksporen en flieringen hergebruikt. In zowel de linker- als rechter
zijmuur zijn sporen gevonden van een insteekverdieping. Deze insteek is
tijdens de verbouwing in de 19de eeuw verwijderd.

Interieurelementen

Het 19de-eeuwse interieur is in 1999 geheel verwijderd. Over eventuele
oudere waardevolle interieurelementen is geen documentatie voorhanden. 

Erf, bijgebouwen, diversen:

Over het losse achterhuis is geen documentatie voorhanden. Op een foto
uit 1999 is slechts zichtbaar dat het hier om een gebouwtje met ййn
bouwlaag gaat onder een zadeldak. De voorgevel (gevel aan de voormalige
binnenplaats) is gepleisterd en bevat ййn venster op de
zolderverdieping. De binnenplaats is tegenwoordig overdekt/bebouwd. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 8 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. De huidige bouwmassa en percellering zijn gelijk
aan die op de kadastrale minuut uit 1823. De 19de-eeuwse voorgevel
verkeert in hoofdvorm in oorspronkelijke staat en heeft een
beeldbepalende werking binnen deze gevelwand. Hierdoor vertegenwoordigt
heeft het gebouw ook een architectonische waarde.

2. Bouw- en/of kunsthistorische waarden

Achter de in hoofdvorm gave 19de-eeuwse voorgevel gaat een waardevolle
oudere (XV-XVI) kern schuil. Van deze oude kern zijn belangrijke
onderdelen behouden gebleven (balklaag, sleutelstukken, muurwerk)
waardoor het pand hoge bouwhistorische waarde heeft.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
gaaf 19de-eeuws woonhuis met een oudere kern. Het pand is representant
van de ontwikkeling vanaf de tweede helft van de 19de eeuw, toen veel
oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Verwersstraat 8, bestaande uit een 19de-eeuws pand met een
waardevolle en goed bewaard gebleven 16de-eeuwse kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Verwersstraat 8                               
            ’s-Hertogenbosch, GMSP II

  PAGE  4 

