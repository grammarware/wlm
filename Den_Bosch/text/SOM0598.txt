’s-Hertogenbosch

Hinthamerstraat 116

Kadastraal	: ’s Hertogenbosch, H-5651

Monumentnr.     : SOM0598

Huidige functie	: winkel-woning 	Bouwjaar	: voorgevel ca.1800, oudere
kern

Architect	: 

Oorspr.functie	: woon-werkhuis

 

Verbouwingen	: 1937, 1974

Archief		: Gemeente ’s-Hertogenbosch, afdeling BAM

Datum document: 10-04-2007



						        globale aanduiding van het perceel

				Context

(Bouw)historie:

Het pand Hinthamerstraat 116 stond vroeger bekend onder de namen "De
Wolmande" (1669), "De drie Ossen", en in de vroege 20ste eeuw als
"Maaiers Welvaren". Het gebouw heeft een voorgevel van rond 1800, maar
bevat een oudere kern. Blijkens een bouwtekening uit 1937 werd de
voorzijde van de begane grond van het woonhuis toen tot winkelruimte met
kantoortje verbouwd, waarbij ook een winkelpui met een portiek werd
geplaatst. De ontwerper was A. Driessen. Destijds lag er een kelder
onder het achterste deel van het pand, die niet meer in latere
tekeningen terug is te vinden. Een bouwtekening uit 1974 toont dat
destijds de achterplaats grotendeels is bebouwd met een eenlaags
uitbouw.

Ligging:

Het pand is gelegen aan de gesloten gevelwand aan de noordzijde van de
Hinthamerstraat, schuin tegenover de Clarastraat.

De Hinthamerstraat is al de late 12de eeuw een van de drie belangrijke
straten die het centrum van de stad (de Markt) met het omliggende gebied
verbinden. Bij de stadsuitbreiding in de eerste helft van de 14de eeuw
kwam de Hinthamerstraat binnen de stadsmuren te liggen. 

De percelen aan de noordzijde van de Hinthamerstraat liepen van
oorsprong door tot aan de oever van de Binnendieze. Later zijn de
percelen meestal echter opgedeeld in de lengte, en werden er andere
gebouwen op de achterliggende afgesplitste delen gebouwd. Zo is het ook
bij het onderhavige perceel gegaan: in de kadastrale kaart van 1823
staat het nog als een geheel aangegeven, maar naderhand is het perceel
opgesplitst. Achter het pand ligt heden een kleine achterplaats die aan
de achterzijde wordt begrensd door het pand Louwsche Poort 13-15.

Beschrijving

Algemeen (hoofdvorm, kap):

Het pand Hinthamerstraat 116 heeft een langwerpig min of meer
rechthoekige plattegrond die achter de voorgevel iets schuin naar links
wegloopt. 

Het voorhuis omvat een hoge begane grond, twee verdiepingen en aan de
voorzijde een kleine zolder met borstwering, onder een zadeldak met
voorschild. Dit dak is gedekt met gesmoorde opnieuw verbeterde Hollandse
pannen. Ter weerszijden zijn er smalle zones met een plat dak,
aansluitend op verhoogde borstweringen. Achter het zadeldak is er een
plat dak. Achter dit bouwdeel is een vast achterhuis van twee bouwlagen
onder een plat dak, en daarachter is een eenlaags aanbouw onder plat
dak. Waarschijnlijk bevindt zich onder het achterhuis nog altijd een
kelder, maar mogelijk is deze volgestort.

Voorgevel:

De voorgevel is een bakstenen lijstgevel van twee vensterassen breed,
daterend van rond 1800. Op de hoge begane grond bevindt zich een
winkelpui uit 1937. De penanten ter weerszijden van de pui bestaan
evenals de borstwering onder het grote etalagevenster aan de
rechterzijde uit gefrijnd natuursteen dat groen is geverfd. De penanten
hebben aan de bovenzijde kapiteeltjes van gepolijst zwart natuursteen.
Het etalagevenster heeft een raam dat net als het overige houtwerk in de
pui is gebeitst. Links bevindt zich een vrij diepe portiek waarvan de
vloer is bedekt met lichtgrijze tegels en een omlijsting van zwarte
tegels. Rechts in de portiek bevindt zich nog een etalagevenster, met
daarachter de houten winkeldeur, met daarin een raam. Aan de linkerzijde
is een houten vitrinekast. Het plafond is met schrootjes bekleed, en
achterin de portiek bevindt zich de ingang tot de woning, met een houten
paneeldeur met daarin een smal raampje met zes glas-in-lood ruiten met
herhalend decoratief motief. Boven dit geheel is er een geprofileerde
vooruitstekende houten lijst, en daarboven bevindt zich een bovenlicht,
dat is verdeeld in vijf ramen met elk twee glas-in-lood ruiten met geel
glas boven elkaar. De pui als geheel verkeert in zeer gave staat en
heeft een typische jaren ’30 uitstraling. Boven de pui is er een
bepleisterde gevelzone die reikt tot aan de hardstenen cordonlijst
onderlangs de verdiepingsvensters.

Hierboven is de gevel geheel symmetrisch, en opgetrokken in handvorm
baksteen van vrij klein formaat, gemetseld in staand verband met
knipvoegen. Op de eerste verdieping zijn er twee vensters onder
anderhalf-steens strekken met speciale lange bakstenen, met kozijnen met
duivenjager-profiel. De vensters zijn voorzien van stolpramen van rond
het midden der 20ste eeuw onder de oude tweeruits bovenramen. Op de
tweede verdieping zijn er twee lagere vensters met hardstenen
lekdorpels, anderhalf-steens strekken en kozijnen met duivenjager. De
ramen bestaan uit een vast ondergedeelte en daarboven dubbele
draairamen, waarschijnlijk van rond het midden der 20ste eeuw. De gevel
wordt aan de bovenzijde afgesloten door een classicistisch hoofdgestel
met gepleisterde architraaf en fries en geprofileerde houten kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het voorhuis is alleen zichtbaar op het niveau van de
tweede verdieping. De bakstenen gevel lijkt te zijn opgetrokken uit
hergebruikte steen, in halfsteens verband. De achtergevel van het
achterhuis is alleen zichtbaar op het niveau van de eerste verdieping.
De gevel is gecementeerd en bevat twee gevelopeningen met invullingen
uit de tweede helft van de 20ste eeuw. De gevel wordt afgesloten door
een geprofileerde gootlijst. Deze lijst stond nog niet op de
bouwtekening uit 1974 getekend, dus is waarschijnlijk recent. 

Ruimtelijke indeling:

De begane grond van het huis bevat volgens een bouwtekening uit 1974 een
winkelruimte met daarachter twee magazijnen, en een gang langs de
westelijke zijmuur, met halverwege een steektrap met twee haakse hoeken
naar de verdiepingen. Over de indeling op de verdiepingen zijn geen
nadere gegevens bekend.

Constructies:

Over de constructies is geen documentatie voorhanden. Waarschijnlijk
heeft het pand gemeenschappelijke zijmuren met de buurpanden.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Aan de achterzijde van het pand bevindt zich een eenlaags aanbouw met
plat dak uit 1974, met daarachter een kleine plaats. Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 116 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. De ligging schuin tegenover de Clarastraat
draagt nog bij aan de stedenbouwkundige waarde. Daarnaast heeft het
gebouw aanmerkelijke architectonische waarde omdat het duidelijk
herkenbaar is als historisch huis, met een bakstenen lijstgevel van rond
1800 en een gave winkelpui uit 1937.

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een lijstgevel van rond 1800 en een kern van enkele eeuwen ouder. In het
pand zijn bij diverse verbouwingen moderniseringen doorgevoerd. De
voorgevel en de winkelpui uit 1937 zijn daarvan de meest duidelijke
uitingen. 

3. Cultuurhistorische waarden

Het gebouw heeft cultuurhistorische waarde als zijnde een historisch
woon-werkhuis dat in het tweede kwart van de 20ste eeuw deels tot winkel
en werkplaats is verbouwd. Deze ontwikkeling is in de architectuur
afleesbaar, en maakt deel uit van de voortgaande ontwikkeling van de
Hinthamerstraat tot winkelstraat, die in grote lijnen van west naar oost
verliep.

Het object Hinthamerstraat 116, bestaande uit een historisch
winkel/woonhuis met lijstgevel van rond 1800 en winkelpui uit 1937 is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 116		’s-Hertogenbosch, GMSP
II

  PAGE  1 

