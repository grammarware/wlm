’s-Hertogenbosch

Julianaplein 31-33

Kadastraal	: ’s-Hertogenbosch, I-1074

Monumentnr.	: SOM0617

Huidige functie	: praktijkruimte	Bouwjaar	: 1909-1910

Architect	: K.C. Suyling en Zn. 

Oorspr.functie	: wonen

 

Verbouwingen	: 1978, 1983

Archief		: Gemeente ’s-Hertogenbosch, afdeling BAM

Datum document: 09-02-2009



globale aanduiding van het perceelContext

(Bouw)historie:

Het pand bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. 

Het Julianaplein vormt een afwisselende onderbreking van het langgerekte
tracй van de Koningsweg en Oranje Nassaulaan, op een vergelijkbare
manier als het op de Koninginnenlaan aansluitende Emmaplein.
Aanvankelijk heette het Julianaplein overigens het Oranje Nassauplein
maar ter gelegenheid van de geboorte van prinses Juliana in 1909 kreeg
het plein in dat jaar de huidige naam. De rondomliggende bebouwing
dateert uit de vroege 20ste eeuw en bestaat aan de westzijde uit een
aaneengesloten gevelwand met herenhuizen. Aan de oostkant bevinden zich
grote vrijstaande villa’s. Momenteel is het Julianaplein een druk
verkeersplein, maar oorspronkelijk was er een parkachtige aanleg en
stond er het H. Hartmonument dat later naar het Emmaplein is verplaatst.


Het uit een voormalige beneden- en bovenwoning bestaande herenhuis aan
het Julianaplein 31-33 dateert uit 1909-1910 en is gebouwd naar een
ontwerp van de in zijn tijd gerenommeerde Bossche architect K.C.
Suyling. Opdrachtgever was J. Staat, opzichter bij de Staatsspoorwegen.
Het is bekend dat er in 1928 op nr. 31  Jhr. mr.dr. B.R.C.M. de Roy van
Zuidewijn woonde. Op nr. 33 woonde toen C.P. van Olffen en in 1943 was
op laatstgenoemd adres de accountant en belastingconsulent E. Nijs
gevestigd. 

Het bureau K.C. Suyling en Zn., ook wel bekend als Suyling Van Teefelen
en De Nijs, leverde in de eerste helft van de 20ste eeuw een groot
aantal ontwerpen in verschillende stijlvormen. Bekend is onder meer het
imposante eerste hoofdkantoor van de vroegere PNEM aan de Koningsweg 66
uit 1921. Dit gebouw toont de invloed van het Rationalisme maar is ook
verwant aan de vernieuwend-klassieke vormentaal van K.P.C. de Bazel. Ook
de in Amsterdamse Schooltrant vormgegeven Beekmanschool aan de Van der
Does de Willeboissingel is door Suyling ontworpen (1927). In een
mengstijl van traditionele en rationalistische motieven zijn de
verschillende herenhuizen die hij in de vroege 20ste eeuw aan het
Julianaplein en de nabijgelegen Stationsweg bouwde. 

Het hier bedoelde herenhuis is door Suyling uitgevoerd in een
traditionalistische trant met verwijzingen naar de Neorenaissance.
Karakteristiek zijn onder meer de speklagen en de vensterbogen met
sluitstenen. Ook de toepassing van een gevelrisaliet en een topgevel
sluit aan bij de traditionele bouwkunst. Dat de voorgevel geheel in
kleurige verblendsteen is gemetseld wijst op enige invloed van de
Jugendstil en versterkt het gevarieerde karakter van de in afwisselende
materialen uitgevoerde gevelwand.

Het object heeft tegenwoordig een praktijkfunctie. Door samenvoeging van
de twee adressen is de voordeur op nr. 31 weggenomen. Het is bekend dat
er in 1978 een interne verbouwing van nr. 33 plaatsvond waarbij de
keuken bij de toenmalige kantoorruimtes is gevoegd. Opdrachtgever was
het Jeugd- en Jongerenwerk “Noord-Brabant”. Deze instelling voegde
het pand in 1983 samen met het buurpand op de nrs. 27-29, eveneens een
voormalige beneden- en bovenwoning. Dit leidde tot een doorbraak van de
vestibule.    

    

Ligging:

Het pand ligt aan de westzijde van het Julianaplein,  vlakbij de hoek
van de Hertogstraat. Hier maakt het object deel uit van een deels
verspringende, aaneengesloten gevelwand tussen de Hertogstraat en de
Colvenierstraat. Het Julianaplein vormt een verkeerspleintje op het
raakvlak van de Koningsweg (naar het zuiden) en de Oranje Nassaulaan.
Bedoeld bouwwerk sluit direct aan op de rooilijn.   

Beschrijving

Algemeen (hoofdvorm, kap):

Het bouwwerk heeft een in hoofdzaak rechthoekige plattegrond en telt
drie bouwlagen en een zolderverdieping onder een ‘showkap’. Deze kap
bestaat uit een evenwijdig aan de voorgevel lopend lessenaarsdak waarop
links een steekkap aansluit en waar zich rechts een houten dakkapel
bevindt, eveneens met een lessenaarsdak. De dakdekking bestaat uit
gesmoorde kruispannen. Het metselwerk van de gevels is uitgevoerd in
vaalrode verblendsteen in kruisverband. Er is een bakstenen plint met
een hardstenen waterlijst. Zandstenen speklagen verlevendigen de gevel
en bovenin bevinden zich houten lijsten met klossen die de goten
ondersteunen. De vensters en ingangen zijn gevat onder een
verblendstenen segmentboog met zandstenen sluitstenen. Ze hebben
hardstenen lek- en onderdorpels. Smeedijzeren sierankers bevinden zich
langs iedere bouwlaag.    

      

Voorgevel:

Op de begane grond heeft het pand links twee vensters met een enkelruits
schuifraam. Rechts zijn er twee ingangen, waarvan de linker ingang nog
de originele voordeur met paneelverdeling en decoratieve details bevat.
Beide ingangen behielden hun hardstenen stoepjes en een van een
bloktandlijst voorzien kalf en een enkelruits bovenlicht. Op de
bovenverdiepingen vormt de linker gevelhelft een risaliet. Langs de
tweede bouwlaag sluit hierop een houten erker aan. Deze is driezijdig en
voorzien van enkelruits ramen. Een lijst met klossen vormt er de
overgang naar een balkon met een smeedijzeren sierhek. Een in een
segmentboogveld doorgestoken pui met een dubbele balkondeur biedt
toegang tot het balkon. Rechts van het risaliet zijn de
bovenverdiepingen elk voorzien van een venster met een enkelruits
schuifraam. Een topgevel met een zoldervenstertje vormt de beлindiging
van het centrale deel van het risaliet. De topgevel heeft schuine zijden
maar is bovenin als een trapgeveltje uitgevoerd.  

    

Zijgevels:

Aan beide zijden sluit het pand aan op de belendende bebouwing.  

Achtergevel:

De achtergevel is vanaf de openbare weg niet te zien.  

Ruimtelijke indeling:

De voormalige beneden- en bovenwoning heeft een klassieke
herenhuisindeling, met een opzij gelegen gang/trappenhuis en aan ййn
zijde daarvan gelegen hoofdvertrekken. De keukens van beide woningen
werden in een achterbouw ondergebracht, met een onder dit bouwdeel
gelegen kelder.  

Constructies:

Bintlagen, vloeren, trappen en kappen in vurenhout.  

 

Interieurelementen

Het interieur is niet bezocht. Het is niet bekend in hoeverre er
historische interieurelementen behouden zijn gebleven. Het interieur is
mede beschermd voor zover het monumentale waarden omvat.

 

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Julianaplein 31-33 heeft stedenbouwkundige waarde vanwege de
samenhang met de historische gebouwde omgeving, die dateert uit de
periode omstreeks 1900. Het pand maakt deel uit van een gave historische
gevelwand uit de vroege 20ste eeuw met representatieve en voorname
herenhuisarchitectuur, waarbinnen het object door de voorgevel in rode
verblendsteen een opvallende plek inneemt. 

2. Bouw- en/of kunsthistorische waarden

Het in 1909-1910 door de in zijn tijd gerenommeerde Bossche architect
K.C. Suyling gerealiseerde pand is een goed en gaaf voorbeeld van een
uit een (voormalige) beneden- en bovenwoning bestaand herenhuis uit de
periode kort voor de Eerste Wereldoorlog. Opmerkelijk is de vrij
ingetogen, verzorgde lijstgevelarchitectuur, met een in kleurige
verblendsteen opgetrokken voorgevel, zandstenen speklagen en
sluitstenen, alsmede een markante erker en een topgevel. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het begin van de 20ste eeuw. Het
bouwwerk geeft een goede indruk van de wijze, waarop de gegoede
middenklasse in deze periode was gehuisvest. Daarnaast verwijst het
pand, als onderdeel van de herenhuisbebouwing in de wijk ’t Zand naar
de laat 19de- en vroeg 20ste- eeuwse ontwikkelingen in
’s-Hertogenbosch toen deze wijk in het kader van de eerste (moderne)
uitleg van de stad werd aangelegd en ontwikkeld. De betreffende
gevelwand weerspiegelt bovendien de contemporaine ideeлn over de
representatieve invulling van het stationsgebied.  

Het object Julianaplein 31-33, bestaande uit een herenhuis met een
voormalige beneden- en bovenwoning uit 1909-1910, is op basis van
bovenstaande criteria beschermenswaardig als gemeentelijk monument in de
gemeente ’s-Hertogenbosch.

Redengevende omschrijving Julianaplein 31-33                            
          ’s-Hertogenbosch, GMSP II

  PAGE  4 

