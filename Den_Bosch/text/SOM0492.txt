’s-Hertogenbosch

Verwersstraat 36-38

Kadastraal	: ’s Hertogenbosch, H-5100

Monumentnr.     : SOM0492

Huidige functie	:  woonhuis	Bouwjaar	: XIXA, kern XVI

Architect	: 

Oorspr.functie	: woon-werkhuis

 

Verbouwingen	: XXa, 1961

Archief		: Gemeente ’s-Hertogenbosch, afdeling BAM

Datum document: 15-10-2007



globale aanduiding van het perceel

Context

(Bouw)historie:

Het pand Verwersstraat 38 stond vroeger bekend als “Den Bosboom” .
Dit oude pand is in de eerste helft van de 19de verbouwd en voorzien van
een nieuwe voorgevel. Het gebouw heeft in het begin van de 20ste eeuw
gefungeerd als melkinrichting. Hoogstwaarschijnlijk dateert de indeling
van de pui uit die periode. Over de recente bouwhistorie van het pand is
geen documentatie voorhanden.

Begin jaren 1960 is er op de begane grond een doorgang naar het rechter
buurpand Verwersstraat 38 gemaakt. Ook in de huidige toestand zijn de
panden op de begane grond nog met elkaar verbonden. Het hele pand is in
gebruik als woning.

Ligging:

Het pand ligt aan de noordoostelijke kant van de Verwersstraat en deelt
het perceel met het linker buurpand Verwersstraat 34-36. Het huidige
perceel en bouwmassa komen overeen met aanduiding op de kadastrale
minuut uit 1823, alleen vormt het perceel nu ййn geheel met dat van
het linker buurpand.

De Verwersstraat dankt zijn naam aan de grote hoeveelheid lakenververs
die zich hier in de loop van de 15de eeuw vestigden. 

Beschrijving

Algemeen (hoofdvorm, kap):

Het pand omvat een voorhuis met een vast achterhuis. De beide delen
worden door een brandmuur van elkaar gescheiden. Het geheel bestaat uit
een kelder, hoge begane grond, verdieping en (ter plaatse van het
voorhuis) een zolder met borstwering. Het voorhuis wordt gedekt door een
zadeldak met de nok haaks op de voorgevel. Dit dak heeft zowel aan de
voor- als aan de achterzijde een dakschild en is gedekt met gesmoorde
Hollandse pannen. Het achterhuis heeft een plat dak. 

Voorgevel:

De drie vensterassen brede voorgevel is geheel gepleisterd. Links op de
begane grond zit een venster met een H-schuifraam. Rechts hiervan twee
ingangen. De rechter ingang bevat een paneeldeur met bovenlicht en de
centraal in de gevel gesitueerde bredere ingang heeft dubbele deuren en
een bovenlicht. Deze invullingen zijn net als bij het linker buurpand in
het eerste kwart van de 20ste eeuw aangebracht. Of de huidige indeling
van de pui wel 19de-eeuws is, is niet duidelijk. Op de verdieping, boven
een kordonlijst, zijn drie vensters gesitueerd. Deze bevatten kozijnen
met duivejagersprofilering en 6-ruits schuiframen. De gevel wordt
afgesloten door een hoofdgestel met gepleisterde architraaf en fries en
een houten bakgoot met gootlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. In een
documentatierapport uit 1979 wordt deze gevel als volgt beschreven: De
achtergevel is een moderne lijstgevel van schoon metselwerk.

Ruimtelijke indeling:

Over de ruimtelijke indeling van het pand is weinig recente informatie
voorhanden. In een documentatierapport uit 1979 wordt hier enkel het
volgende over gezegd: De trappen bevinden zich aan de rechter zijde van
het pand, de rookkanalen aan de linkerzijde. 

Constructies:

Over de constructies van het pand is weinig recente informatie
voorhanden. In het documentatierapport uit 1979 wordt hier het volgende
over gezegd: De kelder heeft een moderne zoldering van I-binten met
troggewelfjes en bevindt zich onder het achterhuis. Deze kelder staat in
verbinding met een (mogelijk latere) kelder onder een deel van het
voorhuis. Het voorhuis heeft drie vakken moer- en kinderbalken met
sleutelstukken. Het achterhuis heeft een enkelvoudige
verdiepingsbalklaag. De kap op het voorhuis heeft eiken dekbalkjukken
(XVI en XIXA) met grenen schaarspanten. 

Interieurelementen

In het pand zijn nog stucwerkplafonds aanwezig. Of er verder nog
waardevolle interieurelementen in het pand aanwezig zijn is niet
duidelijk.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 38  heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het huidige perceel komt overeen met het
oorspronkelijke op de kadastrale minuut uit 1823, alleen is het nu
samengevoegd met dat van het linker buurpand. De gevelwanden van de
Verwersstraat vormen vrijwel in hun geheel een fraai historisch
ensemble. 

2. Bouw- en/of kunsthistorische waarden

Achter de 19de-eeuwse voorgevel gaat een oudere kern schuil (XVI-XVII).
Van deze kern zijn enkele belangrijke onderdelen (balklagen,
kapconstructie, muurwerk) bewaard gebleven. Hierdoor heeft het pand hoge
bouwhistorische waarde. De nog in het pand aanwezige stucplafonds geven
het pand kunsthistorische waarde. 

3. Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm gaaf 19de-eeuws woonhuis met een oudere kern. Het pand
is representant van de ontwikkeling in de 19de eeuw, toen veel oude
huizen aan de belangrijke straten in Den Bosch geheel of gedeeltelijk
vernieuwd werden en een nieuwe voorgevel kregen. 

Het object Verwersstraat 38, bestaande uit een 19de-eeuws pand met
stucplafonds en waardevolle 16de-eeuwse kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Verwersstraat 38                              
          ’s-Hertogenbosch, GMSP II

  PAGE  4 

