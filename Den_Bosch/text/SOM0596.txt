’s-Hertogenbosch

Hinthamerstraat 209

Kadastraal	: ’s Hertogenbosch, H-6843

Monumentnr.     : SOM0596

Huidige functie	: kantoor-woning 	Bouwjaar	: XVB, voorgevel ca.1865 

Architect	: 

Oorspr.functie	: woon-werkhuis

 

Verbouwingen	: 1989, 1996

Archief		: Gemeente ’s-Hertogenbosch, afdeling BAM

Datum document: 16-05-2007



						   globale aanduiding van het perceel

	Context

(Bouw)historie:

Het pand Hinthamerstraat 209, vanouds genaamd “de Leeuwerenberg”
(1711) en later “de Valleckens”, dateert in kern uit de tweede helft
van de 15de eeuw, en heeft een bakstenen lijstgevel van rond 1865, met
een winkelpui van rond 1895.

In 1989 werden de achtergevel en de kap geheel vernieuwd. In 1996 is de
indeling van het pand voor een groot deel gewijzigd, waarbij de
brandmuur behouden bleef. Stalen onderslagbalken zijn aangebracht ter
versteviging van de vloeren en de pui kreeg een nieuwe deur die de oude
dubbele deur qua vorm imiteert.

Ligging:

Het pand is gelegen aan de zuidzijde van de Hinthamerstraat in een
gesloten gevelwand tussen de Sint Jacobstraat en de Windmolenbergstraat,
vlakbij de plaats waar de Hinthamerstraat een bocht naar het noorden
maakt, om over te gaan in het Hinthamereinde. Ter plekke van de
voorgevel van het pand buigt de rooilijn al licht noordwaarts, om dat
bij het linker buurpand nog verder te doen en bij de Windmolenbergstraat
een echte knik te maken. De Hinthamerstraat is al sinds de late 12de
eeuw een van de drie belangrijke straten die het centrum van de stad (de
Markt) met het omliggende gebied verbinden. Bij de stadsuitbreiding in
de eerste helft van de 14de eeuw kwam de Hinthamerstraat binnen de
stadsmuren te liggen. Een deel van de straat zal echter al eerder
bebouwd zijn geweest, en mogelijk geldt dat ook voor de plek waar het
onderhavige pand staat. 

Tegenwoordig staat het pand op het zeer grote perceel waar ook
nrs.203-205 en de achterliggende bebouwing (aan onder andere de
Windmolenstraat en de Sint Jacobstraat) op staan.

Achter het pand ligt een plaats die zonder begrenzing overgaat in de
plaats achter de buurpanden en die is afgescheiden van de achterliggende
semi-publieke parkeerplaats door middel van een schutting. Deze plaats
is ook toegankelijk vanaf die parkeerplaats, en via de poort in het
rechter buurpand.  

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar links loopt. Het bestaat uit een voorhuis met vast
achterhuis. Onder het achterhuis is een kelder die smaller is dan het
pand. Verder bevat het gebouw een hoge begane grond, een verdieping die
in het achterhuis lager ligt, en een zolder met borstwering, die
eveneens lager ligt in het achterhuis. Het zadeldak heeft een schild aan
de voorzijde en een wolfseinde aan de achterkant. Het is gedekt met
gemengd rode en gesmoorde oud-Hollandse pannen, waarbij de gesmoorde
overheersen op het voorste deel en de rode achterop. De kap is niet
geheel symmetrisch: het rechter vlak is iets steiler dan het linker. 

Voorgevel:

De voorgevel is een symmetrische gepleisterde lijstgevel van rond 1865
met op de hoge begane grond een winkelpui van rond 1895. Boven de
gepleisterde plint is een gepleisterde borstwering die overgaat in de
penanten ter weerszijden van de brede gevelopening. In het midden is een
ingang met een brede deur uit 1996 met pseudo-middennaald onder een
bovenlicht. Ter weerszijden zijn er grote etalagevensters met dubbele
bovenlichten en hardstenen lekdorpels. De bovenlichten zijn niet
authentiek en sluiten niet goed aan op de afgeronde bovenhoeken van de
vensters. De tussenstijlen van de pui hebben net als de twee houten
pilasters ter weerszijden verdiepte vlakken en gestileerde kapitelen. De
puilijst heeft een fries met drie verdiepte panelen en ertussen gesneden
consoles met krullend bladwerk. Boven de pilasters ter weerszijden van
de gevelopening zijn deze consoles dubbel uitgevoerd. De consoles
ondersteunen een dunne, geprofileerde kroonlijst. Op de verdieping
bevinden zich twee vensters met gepleisterde lekdorpels en geprofileerde
omlijstingen met in de bovenzijde een decoratief kuif-element met
bandwerk en medaillons. De kozijnen hebben een duivenjager-profiel en
bevatten T-draairamen. De gevel wordt afgesloten door een classicistisch
hoofdgestel met een gepleisterd fries en een geprofileerde houten
kroonlijst.

Zijgevels:

Het pand wordt aan beide zijden begrensd door bebouwing. Het achterste
deel van de rechter zijgevel is wel zichtbaar vanaf het achterliggende
perceel, omdat het buurpand korter is. Deze gevel is gecementeerd en
bevat links een deur die toegang geeft tot het balkon van het buurpand.
Foto’s uit 1989 tonen dat de deur van na die tijd dateert, en dat er
ter rechterzijde bouwsporen waren van vroegere vensters. Staafankers
geven de hoogte van de zoldervloer aan. 

Achtergevel:

De achtergevel is in 1989 geheel gesloopt en nieuw opgetrokken in
historiserende stijl. Het betreft een gecementeerde gevel. Op de begane
grond bevindt zich rechts een ingang met een dubbele deur en links een
venster met een raam met roedenverdeling. Op de verdieping bevat de
gevel twee vensters met gecementeerde lekdorpels en 12-ruits
schuiframen. Ter hoogte van de zolderverdieping is er een klein vierkant
venster met een gecementeerde lekdorpel en een vierruits draairaam. De
gevel heeft een licht a-symmetrische bovenzijde met rechts een iets
bredere en lager geplaatste schouder dan links. Langs het dakvlak van
het wolfseinde loopt een eenvoudige zinken mastgoot. 

Ruimtelijke indeling:

Onder het achterhuis ligt een kelder met een tongewelf in langsrichting,
die toegankelijk is via een trap uit de gang linksachter in het pand. Op
alle bouwlagen is er een duidelijke verdeling in voor- en achterhuis
door middel van de brandmuur en de verspringende vloerniveaus
(verdiepings- en zoldervloer liggen in het achterhuis lager). Voor het
overige is de oorspronkelijke indeling geheel gewijzigd bij de
verbouwingen in de late 20ste eeuw.

Constructies:

De zijmuren zijn grotendeels gedeeld met de buurpanden. Tegen de rechter
zijmuur lopen in het voorhuis en het achterhuis rookkanalen. De
balklagen bestaan uit moer- en kinderbalken met in zowel voor- als
achterhuis drie balkvakken. De zolderbalklaag bevat nog enkele consoles.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 209 heeft stedenbouwkundige waarde vanwege de
samenhang met de historische gebouwde omgeving en percelering. De
gevelwanden van de Hinthamerstraat vormen vrijwel in hun geheel een
fraai historisch ensemble. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
winkel/woonhuis, met een fraaie lijstgevel van rond 1865 en een
winkelpui van ca.1895.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een kern uit de tweede helft van de 15de
eeuw, met kelder, muren en balklagen, waarin bij diverse verbouwingen
moderniseringen zijn doorgevoerd. De voorgevel is daarvan de meest
duidelijke uiting.

3. Cultuurhistorische waarden

Het gebouw heeft cultuurhistorische waarde als zijnde een in kern
15de-eeuws woon-werkhuis waarin diverse vernieuwingen herkenbaar zijn
uit verschillende historische perioden, zoals de voorgevel van rond 1865
en de destijds moderne winkelpui met etalageramen uit de late 19de eeuw.
 

Het object Hinthamerstraat 209, bestaande uit een in kern 15de-eeuws
voorhuis met vast achterhuis en gepleisterde lijstgevel van rond 1865
met winkelpui van ca.1895, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 209		’s-Hertogenbosch, GMSP
II

  PAGE  1 

