’s-Hertogenbosch

Verwersstraat 34

Kadastraal	: ’s Hertogenbosch, H-5100

Monumentnr.     : SOM0685

Huidige functie	: woonhuis	Bouwjaar	: ca. 1875, kern XVI-XVII

Architect	: 

Oorspr.functie	: woon-werkhuis

 

Verbouwingen	: XXa, 1961

Archief		: Gemeente ’s-Hertogenbosch, afdeling BAM

Datum document: 13-11-2007



globale aanduiding van het perceel

Context

(Bouw)historie:

Het pand Verwersstraat 34-36 stond in 1663 bekend onder de naam “Duif
van Noл” en was in de 18de eeuw in gebruik als een boekdrukkerij. In
de loop van de tweede helft van de 19de eeuw is het pand verbouwd en
voorzien van een nieuwe voorgevel. In de eerste helft van de 20ste eeuw
is de huidige pui aangebracht met rechts een inrijpoort. In dezelfde
periode heeft een gedeelte van de voorkap een secundaire constructie
gekregen, waardoor op die plaats een lessenaarsdakje is ontstaan. Tevens
werden er inwendig enkele wijzigingen doorgevoerd, zoals het vernieuwen
van de trap. Begin jaren 1960 is er op de begane grond een doorgang naar
het rechter buurpand Verwersstraat 38 gemaakt. De panden zijn in de
huidige toestand ook nog met elkaar verbonden. Het pand is tegenwoordig
opgesplitst in twee woningen, nr. 34 en nr. 36. 

Ligging:

Het pand ligt aan de noordoostelijke kant van de Verwersstraat en deelt
het perceel met het rechter buurpand Verwersstraat 38. Op de kadastrale
kaart uit 1823 zijn deze twee percelen nog gescheiden. Het
oorspronkelijke perceel van nr. 34 heeft een langgerekte rechthoekige
plattegrond. Op de kaart uit 1823 is op dit relatief smalle perceel een
huis aan de Verwersstraat ingetekend met een los achterhuis op het
achterste gedeelte van het perceel. Het perceel komt overeen met de
huidige situatie (alleen is het nu samengevoegd met dat van het rechter
buurpand) maar het losse achterhuis is niet meer aanwezig. Op recente
luchtfoto’s is te zien dat er tegen het losse achterhuis een lagere
aanbouw staat onder een plat dak. 

De Verwersstraat dankt zijn naam aan de grote hoeveelheid lakenververs
die zich hier in de loop van de 15de eeuw vestigden.

Beschrijving

Algemeen (hoofdvorm, kap):

Het pand omvat een voorhuis met een vast achterhuis. Het geheel bestaat
uit een begane grond, verdieping en een zolder onder een haaks op de
voorgevel geplaatst zadeldak met voor- en achterdakschild. In het
westelijke dakvlak van het voorhuis is een secundaire constructie
aangebracht waardoor er op deze plek een soort lessenaarsdak ontstaat.
Het dak is gedekt met gesmoorde Hollandse pannen (voorhuis) en rode
Hollandse pannen (achterhuis). Tegen het achterhuis staat een recente
lagere aanbouw onder een plat dak.

Voorgevel:

De twee vensterassen brede voorgevel is opgetrokken in baksteen
(kruisverband) en heeft een bepleisterde begane grond. Links op de
begane grond zit een ingang met bovenlicht en paneeldeur (XXa) met
rechts hiervan een poort met inrijdeuren en een gedeeld bovenlicht
(XXa). Op de verdieping, boven een kordonlijst, zitten twee getoogde
vensters met een geprofileerde vensteromlijsting en T-schuifraam met een
bovenlicht. De twee getoogde vensters met omlijsting op de
zolderverdieping bevatten dubbele draairamen zonder bovenlicht. De gevel
wordt afgesloten door een hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing.

Achtergevel: 

De achtergevel van het pand is niet zichtbaar vanuit de openbare ruimte.
In een documentatierapport uit 1979 wordt deze achtergevel als volgt
omschreven: De achtergevel is een gepleisterde lijstgevel met vensters
met 6-ruits ramen op de verdieping en lagere ramen op zolder.

Ruimtelijke indeling:

Over de ruimtelijke indeling van het pand is weinig recente informatie
voorhanden. Uit een documentatierapport uit 1979 blijkt dat de trap en
alle rookkanalen zich tegen de linker zijmuur bevinden. Op een
verbouwingstekening uit 1962 staat aangegeven dat de begane grond
vrijwel geheel in gebruik is als garage. 

Constructies:

In het documentatierapport uit 1979 is het volgende opgenomen met
betrekking tot de constructies van het pand: Het voorhuis heeft
hoogstwaarschijnlijk enkelvoudige balklagen en het achterhuis heeft twee
vakken met moer- en kinderbalken. De kap van het voorhuis bestaat uit
eiken dekbalkjukken met schaarspanten met balk (XVI). Een gedeelte van
de voorkap heeft begin 20ste eeuw een secundaire constructie gekregen,
waardoor er ter plaatse een lessenaarsdak ontstaan is. De kap van het
achterhuis heeft schaarspanten met balk. De linker zijmuur is
gemeenschappelijk. Waarschijnlijk geldt dit ook voor de rechter zijmuur.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 34-36 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het huidige perceel komt overeen met dat op de
kadastrale minuut uit 1823, alleen ontbreekt in de huidige situatie het
losse achterhuis op het achterterrein. De gevelwanden van de
Verwersstraat vormen vrijwel in hun geheel een fraai historisch
ensemble. De ongepleisterde gevel van dit pand met zijn opvallend
omlijstte getoogde vensters is een beeldbepalend element in dit
ensemble. Het pand heeft dan ook zeker architectonische waarde.

2. Bouw- en/of kunsthistorische waarden

Achter de 19de-eeuwse voorgevel gaat een oudere kern schuil (XVI-XVII).
Van deze kern zijn enkele belangrijke onderdelen (balklagen,
kapconstructie, muurwerk) bewaard gebleven. Hierdoor heeft het pand hoge
bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm redelijk gaaf 19de-eeuws woonhuis (voormalig
boekdrukhuis) met een oudere kern. Het pand is representant van de
ontwikkeling vanaf de tweede helft van de 19de eeuw, toen veel oude
huizen aan de belangrijke straten in Den Bosch geheel of gedeeltelijk
vernieuwd werden en een nieuwe voorgevel kregen. 

Het object Verwersstraat 34-36, bestaande uit een 19de-eeuws pand met
een waardevolle oudere kern (XVI-XVII), is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Verwersstraat 34-36                           
        ’s-Hertogenbosch, GMSP II

  PAGE  4 

