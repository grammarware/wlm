’s-Hertogenbosch

Hinthamerstraat 34-36

Kadastraal	: ’s Hertogenbosch, H-1910

Monumentnr.     : SOM0583

Huidige functie	: winkel-woning	Bouwjaar	: XV, voorgevel ca.1885 

Architect            : 

Oorspr. functie	: woon-werkhuis

 

Verbouwingen	: 1949, 1972, 1984, 1995

Archief		: Gemeente ’s-Hertogenbosch, afdeling BAM

Datum document: 26-06-2007



						      globale aanduiding van het perceel

	Context

(Bouw)historie:

Het pand Hinthamerstraat 34-36, vanouds genaamd “’t Verguld
Leeuwke”, dateert in kern uit de 15de eeuw. De kelder onder het
voorhuis en de verdiepingsbalklagen resteren nog uit deze periode. Rond
1885 kreeg het pand een nieuwe gepleisterde lijstgevel en een
bijpassende winkelpui in neo-renaissance-stijl. In deze periode werd het
betreffende gedeelte van de Hinthamerstraat langzamerhand een echte
winkelstraat. In 1949 is op het achtererf tegen de rechter perceelsgrens
een eenlaags bijgebouwtje met een plat dak neergezet, met daarin twee
slaapkamers. In 1984 is aan de achterzijde een eenlaags aanbouw gemaakt
ten bate van een winkelmagazijn, waardoor het hoofdpand en het bouwdeel
uit 1949 verbonden werden. De begane grond is in 1995 doorgebroken naar
het rechter buurpand, ter uitbreiding van de winkel. Op de verdiepingen
bevindt zich thans woonruimte.

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Het onderhavige gedeelte van de Hinthamerstraat lag net buiten de oudste
omwalling van de stad, die uit de eerste helft van de 13de eeuw dateert.
Bij de stadsuitbreiding in de eerste helft van de 14de eeuw kwam ook het
meer oostelijke gedeelte van de straat binnen de stadsmuren te liggen.
In de 15de tot 17de eeuw lag op het perceel ter rechterzijde aan de
rechterkant een smalle straat met een poort die leidde naar het convent
van de Predikheren, dat aan de noordzijde van de Binnendieze was
gelegen.

Ter weerszijden van het pand liggen direct aangrenzende buurpanden.
Achterop het perceel is er een kleine plaats, die grenst aan de
achterplaats van Nieuwstraat 12-14.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Beide zijn
ongeveer even diep, en het geheel is relatief lang ten opzichte van
andere oude woonhuizen in de omgeving. De voorgevel staat enigszins
schuin ten opzichte van de overigens rechthoekige langwerpige
plattegrond. Ter hoogte van de overgang van voor- naar achterhuis
versmalt de plattegrond met een kleine sprong aan de linkerzijde. Het
voorhuis  is onderkelderd en bevat daarboven een hoge begane grond, twee
verdiepingen en een zolder met borstwering. Het dak is plat, met aan de
voor- en zijkanten steile schilden die zijn gedekt met donkerrode
oud-Hollandse pannen. Tegen het voorschild staat een recente dakkapel.
Het achterhuis heeft een begane grond die even hoog is als in het
voorhuis, met daarboven twee lagere verdiepingen onder een plat dak.
Achter het hoofdhuis bevindt zich een eenlaags volume met plat dak, dat
achterop het perceel een kleine L-vormige plaats open laat. 

Voorgevel:

De voorgevel is een symmetrische, twee vensterassen brede, gepleisterde
lijstgevel van rond 1885, met op de hoge begane grond een recente
invulling van de winkelpui. De pui bevat nog drie hardstenen penanten
van de oude winkelpui in neo-renaissance-stijl, die waarschijnlijk ook
van rond 1885 dateert. Deze penanten staan aan weerszijden en rechts van
het midden (oorspronkelijk lag de ingang rechts, met links ervan een
etalagevenster). Ze hebben de vorm van kolommen met pedestals en tegen
de voorzijde dorische pilasters die zijn verrijkt met extra profielen en
verdiepte velden in de schacht. Boven het kapiteel is er een voluutvorm
die samen met de voluutconsoles tegen de zijkanten van de pijlers het
hoofdgestel van de pui ondersteunen. In de grote linker gevelopening is
een recente pijler geplaatst, die een ingang naar de bovenwoning aan de
linkerzijde afscheidt van de etalagevensters rechts. 

Boven het hoofdgestel bevindt zich een borstwering met opliggende en
verdiepte vlakken. Die laatste bevinden zich recht onder de twee
vensters die boven de hardstenen cordonlijst zijn geplaatst. Boven deze
lijst is de gevel voorzijn van horizontale schijnvoegen en iets
vooruitstekende hoekblokken met een vertanding en om en om vlakke en
(ongeverfde) rustica-vlakken met kleine kiezels in het pleister. De
vensters hebben bescheiden geprofileerde omlijstingen, kozijnen met een
kraalprofiel en enkelruits schuiframen. Op de tweede verdieping vinden
we dezelfde indeling en vensters, maar alleen op de eerste verdieping
hebben de vensters glas-in-lood in de bovenramen. De gevel wordt
afgesloten door een classicistisch hoofdgestel met een gepleisterde
architraaf en fries, en een houten kroonlijst.

Zijgevels:

Het pand wordt aan beide zijden begrensd door bebouwing. Alleen het
bovenste deel van de rechter zijmuur aan de voorzijde is vanaf de straat
zichtbaar, omdat het buurpand een stuk lager is. De zijgevel steekt iets
verder naar rechts uit dan de voorgevel. Aan de bovenzijde heeft deze
zijgevel een licht uitkragend gedeelte van ongeveer zes metsellagen
hoog, op een tandlijst.

Foto’s uit 1990 en 1995 geven een nader beeld van de linker zijgevel
van het achterhuis. Deze is gecementeerd en wordt aan de bovenzijde
afgesloten door een eenvoudige houten lijst. Ongeveer halverwege de
diepte is er helemaal bovenin een klein staand venster met een tweeruits
raam. Kleine ankers in de gevel geven de plaats van de balklagen aan. 

Achtergevel:

De achtergevel is niet vanuit de openbare ruimte zichtbaar. Een
bouwtekening uit 1983 en foto’s uit 1990 en 1995 geven echter een
beeld van de gevel. Op de begane grond staat de lage aanbouw er
tegenaan, met een doorgang aan de linkerzijde. Daarboven is de gevel
gecementeerd. Boven de aanbouw (nog steeds op de hoge interne begane
grondlaag) is er rechts een groot venster met dubbel draairaam onder en
een breed bovenraam met glas-in-lood. Links daarvan zijn er twee kleine
vensters boven elkaar. Op beide verdiepingen zijn er, iets naar links
verschoven ten opzichte van de middenas van de gevel, twee vensters met
T-draairamen en (gepleisterde?) lekdorpels. Opmerkelijk is dat de
vensters op de eerste verdieping iets lager zijn dan die op de tweede.
Op de eerste verdieping is er rechts nog een klein WC-raampje. De gevel
wordt aan de bovenzijde afgesloten door een eenvoudige houten lijst.
Kleine ankers geven de hoogte van de balklagen aan (waarschijnlijk met
strijkbalken). 

Boven deze achtergevel van het achterhuis steekt de achtergevel van het
voorhuis uit. Ook deze is gecementeerd. De gevel heeft kleine schouders,
steile schuine zijden, en wordt aan de horizontale bovenzijde afgesloten
door een eenvoudige houten lijst. Middenin de gevel is een opening,
mogelijk een deuropening die toegang geeft tot het platte dak van het
achterhuis. Rechts bovenin bevindt zich een klein vierkant venster met
een vierruits raam. Ook hier zijn kleine balkankers in de gevel.

Ruimtelijke indeling:

Blijkens bouwtekeningen uit 1994 is de indeling als volgt. De kelder
onder het voorhuis heeft een toegang via een luik in de vloer voorin het
achterhuis. De niet meer toegankelijke kelder onder het achterhuis is
smaller en ligt tegen de linker zijmuur. De begane grond is ййn grote
winkelruimte met een verlaagd plafond, die doorloopt tot aan de
achtergevel. Links voorin is er echter een afgescheiden opgang naar de
bovenwoning. De scheidingsmuur tussen voor- en achterhuis is op de
verdiepingen nog intact. Het trappenhuis, met steektrappen naar de
tweede verdieping en naar zolder, ligt aan de voorzijde tegen die muur.
Op de eerste verdieping ligt de overloop rechts, en is er voorin het
achterhuis een keuken afgescheiden. Op de tweede verdieping ligt de
overloop links en is er een verdere onderverdeling in ruimtes. Deze
woningindeling dateert hoogstwaarschijnlijk uit de tweede helft van de
20ste eeuw. De zolder op het voorhuis bestaat uit ййn grote ruimte. 

Constructies:

Bij een opname door de afdeling BAM in 1995 zijn de volgende zaken
waargenomen. De kelder is nagenoeg even breed als het pand en bezit een
tongewelf met de kruin haaks op de voorgevel, met insteekgewelven langs
beide zijwanden. In de voorwand van de kelder zitten een tweetal
doorgangen naar de straat met daartussen kaarsnissen. In de achterwand
zit een thans dichtgezette doorgang naar de kelder onder het achterhuis.
De kelder dateert uit de 15de eeuw. De niet meer toegankelijke kelder
onder het achterhuis heeft een vloerniveau dat voorin even hoog ligt als
de voorste kelder, maar achterin hoger ligt. De gemeenschappelijke
rechter zijmuur is op de begane grond grotendeels gesloopt ten bate van
doorgangen naar het rechter buurpand. In het achterste deel zijn nog
restanten aangetroffen van muurstijlen van een houtskelet. Tegen de
linker zijmuur, die waarschijnlijk eveneens gemeenschappelijk is met het
buurpand, loopt ter plaatse van de laatste moerbalk een rookkanaal. De
verdiepingsvloer in het voor- en het achterhuis bestaat uit moer- en
kinderbinten. De vloeren van de tweede verdieping en de zolder bestaan
mogelijk ook nog uit samengestelde balklagen.

Interieurelementen:

Bij de opname in 1995 is tegen de voorgevel op de begane grond een
19de–eeuws stucplafond waargenomen, met een omlijsting met bladwerk
ter plaatse van een voormalig portaal. 

Erf, bijgebouwen, diversen:

Achter en links naast het eenlaags bijgebouw uit 1943 bevindt zich een
kleine L-vormige achterplaats.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 34-36 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen vrijwel
in hun geheel een fraai historisch ensemble. Daarnaast heeft het pand
aanmerkelijke architectonische waarde omdat het duidelijk herkenbaar is
als historisch winkel/woonhuis, met een gepleisterde lijstgevel en
restanten van een bijbehorende winkelpui van rond 1885. 

2. Bouw- en/of kunsthistorische waarden

Het pand heeft bouwhistorische waarde omdat het herkenbaar is als
historisch huis met een bouwkundige kern uit de 15de eeuw (kelder onder
het voorhuis en balklagen). In de loop der eeuwen zijn er bij diverse
verbouwingen diverse veranderingen doorgevoerd. Dit komt met name tot
uiting in de voorgevel in neo-renaissance-stijl, met restanten van een
bijbehorende winkelpui, van rond 1885.

3. Cultuurhistorische waarden

Het gebouw heeft cultuurhistorische waarde als zijnde een oud
woon-werkhuis met een kern uit de 15de eeuw waarin diverse vernieuwingen
herkenbaar zijn uit verschillende historische perioden, met name uit de
late 19de eeuw, toen de Hinthamerstraat een echte winkelstraat werd.

 

Het object Hinthamerstraat 34-36, bestaande uit een huis met een
bouwkundige kern uit de 15de eeuw en een lijstgevel met restanten van
een winkelpui in neo-renaissance-stijl van rond 1885, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Hinthamerstraat 34-36		’s-Hertogenbosch,
GMSP II

  PAGE  1 

