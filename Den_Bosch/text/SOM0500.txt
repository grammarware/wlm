’s-Hertogenbosch

Vughterstraat 171-173

Kadastraal	: ’s Hertogenbosch, G-4549

Monumentnr.     : SOM0500

Huidige functie	: winkel-appartementen	Bouwjaar	:ca.1900, oudere kern

Architect	: 

Oorspr.functie	: woon-werkhuis

 

Verbouwingen	: 1986

Archief		: Gemeente ’s-Hertogenbosch, afdeling BAM

globale aanduiding van het perceel

Context

(Bouw)historie:

Het pand Vughterstraat 171-173 stond vroeger bekend onder de historische
naam “De Hartshoorn” en later als “ Het Henneke”. In de loop van
de 19de eeuw wordt een groot deel van de bestaande bebouwing in de
binnenstad verbouwd en vernieuwd. In deze periode is ook dit pand tot
stand gekomen. 

Gedurende de gehele eerste helft van de 20ste eeuw was er in het gebouw
op de begane grond een handel voor lood- en zinkwerken gevestigd. Op de
verdieping waren de woonvertrekken. Ook tegenwoordig is de begane grond
nog in gebruik als winkel/bedrijf en op de verdieping wordt nog steeds
gewoond. Deze vier woningen zijn tot stand gekomen tijdens een
verbouwing in 1986-1987.

Ligging:

Het pand is gelegen op een langgerekt perceel aan de noordelijke zijde
van de Vughterstraat op de voor Den Bosch kenmerkende smalle
strookverkaveling tussen de straat en de bebouwing van de Westwal aan de
Dommel, buiten de tweede stadsmuur uit de 14de eeuw. Het geheel is
onderdeel van een gevelwand met voornamelijk 19de-eeuwse gevels. Veel
van deze panden aan de Vughterstraat hebben een oudere, soms zelfs
middeleeuwse, kern. Door de eeuwen heen is de Vughterstraat (voorheen
Vughterdijk), die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. Met zijn opmerkelijke neorenaissance gevels
heeft het gebouw een zeer beeldbepalende werking binnen deze gevelwand
aan de Vughterstraat met overwegend 19de-eeuwse gestucte lijstgevels.

Beschrijving

Algemeen (hoofdvorm, kap): 

Het pand heeft een rechthoekige plattegrond en is opgebouwd uit een
begane grond, verdieping en zolder. Het zadeldak met nok haaks op de
voorgevel is aan de achterzijde voorzien van een schild en is gedekt met
rode Oud Hollandse pannen en nokvorsten.

Voorgevel:

De trapgevel is opgetrokken in baksteen (kruisverband met
knipvoeg).Geheel links in de gevel bevindt zich de ingang tot de
woningen op de verdieping. Boven deze ingang een bovenlicht met gekleurd
glas-in-lood. Rechts hiervan, centraal in de begane grond, is de dubbele
bedrijf/winkelingang met gedeeld bovenlicht. Uiterst rechts in de begane
grond is een venster met T-schuifraam en bovenlicht gesitueerd. Met
uitzondering van de dubbele winkeldeuren zijn alle kozijnen en ramen van
rond 1900. Boven al deze gevelopeningen zijn ontlastingsbogen zichtbaar
met aanzet- en sluitstenen. Onder de vensters een hardstenen lekdorpel
die doorloopt over de gehele breedte van de gevel. De verdieping heeft
twee vensters met aan weerskanten hiervan een sieranker. De kozijnen met
vellingkanten dateren van rond 1900, net als de dubbele draairamen. Het
glas-in-lood in de bovenlichten is vermoedelijk wat jonger, jaren 20 van
de 20ste eeuw. Onder deze vensters een hardstenen lekdorpel.

In de boogvelden onder de ontlastingsbogen met aanzet- en sluitstenen is
siermetselwerk uitgevoerd. Het kozijn ter plaatse van de zolder bevat
drie gekoppelde venster. Het middelste venster heeft twee draairamen en
een bovenlicht (glas-in-lood). Aan weerszijden hiervan een kleiner
venster. De ontlastingsboog boven deze gevelopening is uitgevoerd in de
vorm van een driepas. De boogvelden zijn net als op de eerste verdieping
gevuld met siermetselwerk. In het metselwerk van de gevel zijn diverse
speklagen aangebracht. Een harstenen geprofileerde kordonlijst vormt een
visuele scheiding tussen de verdieping en de zolder. Het geheel wordt
afgesloten door een topgevel met trappen en overhoeks geplaatste top- en
hoekpilasters op een gebeeldhouwde kraagsteen. Deze pilasters worden op
hun beurt weer bekroond door een smeedijzeren sierelement. Als deze
genoemde elementen samen geven de gevel een levendige uitstraling.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte.

Ruimtelijke indeling:

Op luchtfoto’s is goed te zien dat het pand een rechthoekige
plattegrond heeft. Tekeningen geven aan dat de begane grond (deels) in
gebruik is als winkel. Op de verdieping zijn in 1987 vier appartementen
gerealiseerd die via een trap links in het pand bereikbaar zijn. Over de
ruimtelijke indeling van het geheel is geen documentatie aangetroffen.

Constructies:

Uit archief informatie blijkt dat er zich in het pand een enkelvoudige
eerste verdiepingsbalklaag en een enkelvoudige zolderbalklaag bevinden.
De kap heeft grenen schaarspanten.

Over de zijmuren is geen documentatie voorhanden. Waarschijnlijk heeft
het pand gemeenschappelijke (oude) zijmuren met de buurpanden.

Interieurelementen:

Aantekeningen afkomstig uit het archief wijzen op de aanwezigheid van
diverse waardevolle interieurelementen. Zo wordt er gesproken over
stucplafonds en schouwen (rechts in het pand) van rond 1900. Of er nog
meer monumentale interieurelementen in het pand aanwezig zijn is niet
duidelijk.

Erf, bijgebouwen, diversen:

Op luchtfoto’s zijn achter het pand nog diverse achterbouwen
zichtbaar.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Vughterstraat 171-173 is een typisch voorbeeld van bebouwing in de voor
’s-Hertogenbosch zo kenmerkende smalle strookverkaveling, waardoor het
een stedenbouwkundige waarde heeft. Het beeld in de Vughterstraat wordt
bepaald door lijstgevels. Deze in rode baksteen uitgevoerde trapgevel
met markante detaillering is dan ook een zeer opvallend en beeldbepalend
element in de Vughterstraat.

Het geheel heeft architectonische waarde als markant en in zijn
uiterlijke verschijningsvorm gaaf woonhuis met bedrijfsruimte van rond
1900. De verzorgde baksteenarchitectuur is met siermetselwerkdetails is
verlevendigd met diverse karakteristieke details, zoals de ornamentering
van de pilasters en de gietijzeren sierankers. 

2. Bouw- en/of kunsthistorische waarden

Als een in uiterlijke verschijningsvorm en hoofdvorm gaaf woonhuis met
bedrijfsruimte van rond 1900 heeft het pand een bouwhistorische waarde.
De met zorg uitgevoerde neorenaissancegevel geeft het geheel een
kunsthistorische waarde. Omdat dergelijke gevels niet veelvuldig
voorkomen in de Bossche binnenstad is er sprake van een zekere
zeldzaamheidswaarde.

3. Cultuurhistorische waarden

Het object bezit cultuurhistorische waarde als representant van de
ontwikkelingen in de loop van de 19de eeuw, toen veel oude huizen in de
Vughterstraat geheel of gedeeltelijk werden vernieuwd. Daarnaast is de
oorspronkelijke functie van woonhuis in combinatie met bedrijfsruimte
tot op heden het zelfde gebleven.

Het object Vughterstraat 171-173, 19de-eeuws woonhuis met bedrijfsruimte
en markante neorenaissance voorgevel, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 171-173                         
     ’s-Hertogenbosch, GMSP II

  PAGE  4 

