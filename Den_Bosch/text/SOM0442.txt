’s-Hertogenbosch

Karrenstraat 16-18

Kadastraal	: ’s Hertogenbosch, G-0662

Monumentnr.     : SOM0442

Huidige functie	: snackbar-woonruimte	Bouwjaar	: oude kern, voorgevel
XVIII

Architect	: 

Oorspr.functie	: woon-werkhuis

 

Verbouwingen	: 1975, 1991

Archief		: Gemeente ’s-Hertogenbosch, afdeling BAM

Datum document: 17-12-2007



globale aanduiding van het perceel

Context

(Bouw)historie:

Het pand Karrenstraat 16-18 bevat op de begane grond een cafetaria, met
op de verdiepingen een keuken en woonruimte. Het huis werd vroeger “De
Hollantsche Rullewagen” genoemd (1631).

Het gebouw heeft een oude kern, waarvoor in de 18de eeuw een klokgevel
is opgetrokken. 

In 1975 werd het pand verbouwd van pakhuis tot verkoopruimte. Hierbij is
een insteekverdieping verwijderd en is de pui gewijzigd. Tegen de
achtergevel is een klein drielaags bouwvolume met een trappenhuis (een
soort traptoren) gebouwd. De bestaande indeling is verwijderd, de kap is
vernieuwd en de achtergevel is verbouwd van lijst- naar topgevel.
Naderhand is het pand weer verbouwd om dienst te doen als restaurant in
samenhang met het linker buurpand, waartoe de tussenmuur werd
doorbroken. De keuken werd op de verdieping gevestigd.

Ligging:

Het gebouw is gelegen aan de zuidwestzijde van de Karrenstraat in een
gesloten gevelwand. De locatie is gelegen in het noordwesten van de oude
13de-eeuwse kern van de stad. De Karrenstraat is vanouds de achterstraat
van de Hooge Steenweg. Voor een achterstraat is de straat echter
opvallend breed. Mogelijk komt dit doordat deze een secundaire
verbinding vormde tussen de Markt en de bij de Vismarkt gelegen
stadspoort en heeft het ook te maken met de nabijheid van die Vismarkt
en de Haven, waardoor hier handelsactiviteit plaatsvond en er karren met
waren werden gestald. Dit zal ook de reden voor de straatnaam zijn. Of
hier ook een verband moet worden gezocht met de oude naam van het pand
is twijfelachtig. De straat werd vroeger ook 'Screynemakersstrate' en
'Kerstraet' genoemd.

Het perceel behoorde van oorsprong waarschijnlijk tot een groter
hoekperceel, dat ook de rechter buurpanden nr.20 en Eerste Korenstraatje
2/4 en 6 omvatte. In de loop der tijd (voor 1822) is deze kavel
opgesplitst in kleinere eenheden. 

Tegenwoordig grenst het perceel aan de achterzijde aan eenlaags
achterbouwen die behoren bij het rechter buurperceel.

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar rechts wegloopt. Het huis bevat een kelder, een hoge begane
grond, een verdieping en een zolder met borstwering. Het dak is een
zadeldak haaks op de straat, gedekt met gesmoorde Hollandse pannen. In
het linker dakvlak bevinden zich twee moderne dakramen en in het rechter
dakvlak staat een dakkapel.

Achter het hoofdhuis staat links een kleine drielaags aanbouw op een
vierkante plattegrond met plat dak. Deze bevat een spiltrap, en vormt
dus een soort traptoren.

Voorgevel:

De voorgevel is een symmetrische gepleisterde klokgevel van twee
vensterassen breed, daterend uit de 18de eeuw. Op de hoge begane grond
bevindt zich tussen penanten een grote gevelopening met een houten pui
(late 20ste eeuw). Boven de begane grond lopen langs beide zijkanten van
de gevel vooruitstekende verticale banden die zijn gepleisterd. Op de
verdieping zijn twee vensters met diepe neggen, ongeprofileerde kozijnen
en 6-ruits schuiframen. Op de zolderverdieping is een vierkant venster
met diepe neggen en 4-ruits schuifraam. De gevel wordt afgesloten door
een gepleisterde rollaag. Op de top liggen gevelpannen. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het hoofdvolume is niet vanuit de openbare ruimte
zichtbaar. Een bouwtekening uit 2001 toont dat het om een gepleisterde
topgevel gaat. Deze bevat op de verdieping, links van de
‘traptoren’, twee kleine vensters en op de zolder ййn zo’n
venster. De achtergevel van de ‘traptoren’ is eveneens gepleisterd
en bevat op beide verdiepingen twee iets grotere vensters.

Ruimtelijke indeling:

Een bouwtekening uit 2001 geeft het volgende beeld van de indeling van
het pand. De kelder bestaat uit ййn ruimte en is toegankelijk vanuit
de ‘traptoren’ aan de achterzijde alsmede via een luik voor de
voorgevel. De begane grond is ongedeeld en via twee forse openingen
doorgebroken naar het linker buurpand. Op de verdieping bevindt zich de
keuken met rechts achterin toiletten. De zolder bevat voorin een
slaapkamer, met linksachter een overloop en rechts daarvan een badkamer.


Constructies:

Volgens een ongedateerd documentatierapport van de afdeling BAM bevat
het pand de volgende constructies. De kelder heeft een tongewelf in de
lengterichting van het pand. De balklagen zijn enkelvoudig. De
kapconstructie is recent. De zijmuren zijn vermoedelijk
gemeenschappelijk met de buurpanden.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Karrenstraat 16-18 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Karrenstraat vormen voor een
aanzienlijk deel een fraai historisch ensemble. Daarnaast heeft het pand
architectonische waarde omdat het met zijn hoofdvorm en 18de-eeuwse
klokgevel duidelijk herkenbaar is als historisch huis.

2. Bouw- en/of kunsthistorische waarden

Het pand heeft bouwhistorische waarde vanwege de oude gewelfkelder,
zijmuren en achtergevel, en vanwege de voorgevel met klokgevel uit de
18de eeuw.

3. Cultuurhistorische waarden

Het gebouw heeft cultuurhistorische waarde als zijnde een oud
woon-werkhuis met een 18de-eeuwse klokgevel. 

Het object Karrenstraat 16-18, bestaande uit een huis met een oude kern
en een 18de-eeuwse klokgevel, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Karrenstraat 16-18			’s-Hertogenbosch, GMSP
II

  PAGE  1 

