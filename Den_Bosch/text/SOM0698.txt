’s-Hertogenbosch

Vughterstraat 82 / Kruisbroedersstraatje 1-3

Kadastraal	: ’s Hertogenbosch, G-7229

Monumentnr.     : SOM0698 

Huidige functie	: winkel-woning	Bouwjaar	: XIXB, oudere kern (XVII)

Architect	: 

Oorspr.functie	: woon-werkhuis

 

Verbouwingen	: 1934, 1976, 

Archief		: Gemeente ’s-Hertogenbosch, afdeling BAM

Datum document: 05-07-2007



                                                                        
       globale aanduiding van het perceel

             Context

(Bouw)historie:

Het hoekpand Vughterstraat 82 stond in de 17e eeuw bekend onder de
historische naam “De Gulden Ploegh” en later als “De Drie
Kremers”. Deze oorspronkelijke bebouwing is in de tweede helft van de
19e eeuw sterk verbouwd en voorzien van een nieuwe voorgevel. Tot 1925
was het pand in gebruik als woonhuis. In dat jaar werd het door de
eigenaar H.J. ten Hacken verbouwd tot winkel voor elektriciteit en
radio. In de jaren die daarop volgden zouden nog verschillende
moderniseringen van de winkel plaatsvinden. Zo ging Ten Hacken in 1934
over tot een ingrijpende verbouwing van de begane grond. Het 19e-eeuwse
trappenhuis dat in het voorhuis tegen de brandmuur lag werd op de begane
grond verwijderd. De opgang naar de woning op de verdieping werd
verplaatst naar de linker zijmuur van het achterhuis. Tijdens deze
verbouwing werd ook de lange gang, die tegen de rechter zijmuur van
voorgevel tot achtergevel liep, verwijderd. Hiermee ging de
oorspronkelijke 19e-eeuwse woonhuisindeling op de begane grond verloren.
Op de verdieping is deze nog wel als zodanig herkenbaar. In 1955 werd
het pand aan de achterzijde uitgebreid met een kantoorruimte. In 1976
worden er intern nog wat wijzigingen uitgevoerd (waaronder doorbraken
naar nr. 84-86, die later weer zijn dichtgezet) en wordt de pui
vernieuwd. In 1979 wordt er op het achtererf tegen de Dieze een nieuwe
garage gebouwd.

Ligging:

Het pand ligt op een langgerekt smal perceel aan de zuidelijke zijde van
de Vughterstraat, binnen de tweede ommuring uit de 14e eeuw en vlakbij
de voormalige Vughterbinnenpoort (gesloopt begin 19e eeuw). Aan de
linker kant wordt het gebouw begrensd door het Kruisbroerdersstraatje en
aan de achterzijde door de Dieze. Het hoekpand is onderdeel van een
gevelwand aan de Vughterstraat met voornamelijk 19e-eeuwse gevels. Veel
van deze panden aan de Vughterstraat hebben een oudere, soms
middeleeuwse, kern. Door de eeuwen heen is de Vughterstraat, die in
opzet een stadsuitbreiding uit de 14e eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis en beslaat een
rechthoekige plattegrond. Het voorhuis heeft een hoge begane grond, twee
verdiepingen en een zolder onder een zadeldak met schild aan de
voorzijde en gesmoorde Hollandse pannen. Het lagere achterhuis heeft een
kelder, begane grond, verdieping en een zolderverdieping onder een
zadeldak met schild aan de achterzijde en gesmoorde Hollandse pannen. 

Voorgevel:

De voorgevel is opgetrokken in baksteen (staand verband met knipvoeg).
Dit metselwerk is ter plaatse van de pui op de begane grond vernieuwd
(1976). Deze nieuwe pui heeft rechts een etalagevenster en links de
winkelingang met zijlichten. Op de verdiepingen is de oorspronkelijke
19e-eeuwse indeling wel bewaard gebleven. Op de eerste verdieping zijn
drie getoogde vensters aanwezig met een geprofileerde omlijsting, kuif,
hardstenen dorpel (opgenomen in de kordonlijst) en schuiframen. De drie
vensters op de tweede verdieping hebben dezelfde detaillering en
bevatten dubbele draairamen. Een hardstenen kordonlijst vormt visueel de
scheiding tussen de begane grond en de eerste verdieping, en tussen de
twee verdiepingen. De gevel wordt afgesloten door een fries met velden
en een kroonlijst.

Zijgevels:

Het pand wordt aan de rechter kant begrensd door bebouwing. De linker
zijgevel is zichtbaar in het Kruisbroedersstraatje. Deze gevel is
opgetrokken in baksteen (ter plaatse van het voorhuis in staand verband
met knipvoeg, het metselwerk van het achterhuis is geslempt en van een
andere baksteen). Over de gehele lengte van de gevel is een gepleisterde
plint aangebracht. In de zijgevel van het voorhuis is een dichtgezet
etalagevenster en een kleiner dichtgezet venster zichtbaar in de begane
grond. Op de verdieping twee vensters met 6-ruits schuifraam en ter
plaatse van het trappenhuis zijn twee roosvensters met roedenverdeling
aangebracht. Ter hoogte van de tweede verdiepingsvloer zijn staafankers
zichtbaar. Deze duiden op de aanwezigheid van een samengestelde
balklaag. In het geveldeel van het achterhuis zit links de toegang tot
de woning, gerealiseerd in 1934, (adres: Kruisbroedersstraatje 1- 3) met
rechts hiervan een venster (1934) met rollaag aan de bovenzijde. Rechts
is een dichtgezet venster zichtbaar. Op de verdieping zijn twee vensters
met 6-ruits schuiframen geplaatst en een smal venster met 3-ruits raam
(1934). Deze vensters op de verdieping hebben een hardstenen lekdorpel
en zijn voorzien van een rollaag aan de bovenzijde. Ter hoogte van de
verdiepingsvloer zijn staafankers zichtbaar. Deze duiden op de
(oorspronkelijke) aanwezigheid van een samengestelde balklaag.

Achtergevel:

De achtergevel van het vaste achterhuis is slechts voor een klein deel
zichtbaar vanaf de openbare weg. Op de verdieping zijn twee
gevelopeningen zichtbaar waarvan de rechter dubbele terrasdeuren bevat
en een bovenlicht met roede. Dit deel van de gevel is gepleisterd en
wordt recht afgesloten door een eenvoudige fries met kroonlijst. Tegen
de begane grond is een ййnlaags aanbouw gerealiseerd (1955).

Ruimtelijke indeling: 

De begane grond van het pand is geheel in gebruik als winkel. De
oorspronkelijke indeling van het 19e-eeuwse woonhuis is in deze laag
geheel verloren gegaan. In de (brand)muur tussen het voor- en achterhuis
zijn doorbraken gerealiseerd ten behoeve van de winkelruimte. De trap
naar de verdieping bevindt zicht tegen de linker zijmuur van het
achterhuis. De kelder onder het achterhuis (tongewelf) is toegankelijk
vanuit de aanbouw tegen het achterhuis (oorspronkelijk het
achterterrein). Op de verdieping is de oorspronkelijke 19e-eeuwse
indeling wel grotendeels behouden gebleven, met tegen de rechter zijmuur
de lange gang en tegen de brandmuur in het voorhuis de oorspronkelijke
trap naar de overige verdiepingen. Net als dit trappenhuis liggen alle
woonvertrekken links van de lange gang. De stookplaat van het voorhuis
is tegen de linker zijgevel gesitueerd.

Constructies:

Aantekeningen van de afdeling BAM geven aan dat het voorhuis een
samengestelde eerste verdiepingsbalklaag heeft en een enkelvoudige
tweede verdiepingsbalklaag. Het achterhuis heeft eveneens een
samengestelde verdiepingsbalklaag en een samengestelde zolderbalklaag.
De kelder van het achterhuis heeft een tongewelf. Uit de tekeningen van
1976 blijkt dat het pand geen gemeenschappelijke zijmuren heeft. De kap
heeft een gestapelde spantconstructie.

Interieurelementen

Over eventuele monumentale interieuronderdelen is geen documentatie
voorhanden. Mogelijk zijn er in het pand op de verdieping nog
oorspronkelijke 19e-eeuwse elementen bewaard gebleven.

Erf, bijgebouwen, diversen:

Recente garage op het achtererf.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 82 / Kruisbroedersstraatje 1-3 heeft
stedenbouwkundige waarde vanwege de samenhang met de historische
gebouwde omgeving en is tevens van belang vanwege de hoekligging op een
oud kavel dat vroeger grensde aan de Dieze. De statige en met zorg
uitgevoerde lijstgevel is een goed en op de verdiepingen nog gaaf
voorbeeld van 19e-eeuwse woonhuisarchitectuur waardoor het pand ook
architectonische waarde heeft.

2. Bouw- en/of kunsthistorische waarden

Als een in de 19e eeuw verbouwd woonhuis met nog een oudere kern (XVII)
en gelegen binnen de tweede stadsmuur uit de 14e eeuw heeft het pand
bouwhistorische waarde. Mogelijk zijn er in het pand nog elementen van
deze oudere kern bewaard gebleven. Het pand heeft nog de oorspronkelijke
verdeling in voorhuis en (onderkelderd) achterhuis en op de verdiepingen
is de 19e-eeuwse indeling van het herenhuis bewaard gebleven.

3. Cultuurhistorische waarden

Vughterstraat 82 / Kruisbroedersstraatje 1-3 heeft cultuurhistorische
waarde als representant van de ontwikkelingen in de tweede helft van de
19e eeuw, toen vele oude huizen langs de belangrijkste straten in Den
Bosch geheel of gedeeltelijk werden vernieuwd en vaak van nieuwe
voorgevels werden voorzien, vaak in samenhang met de nieuwe
winkelfunctie. Dit pand is een goed voorbeeld van een statig 19e-eeuws
herenhuis (op de verdiepingen, in het interieur en exterieur) en heeft
ook daarom cultuurhistorisch waarde.

Het object Vughterstraat 82/Kruisbroedersstraatje 1-3, bestaande uit een
op een hoek gesitueerd 19e-eeuws herenhuis met een oudere kern (XVII),
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Vughterstraat 82/Kruisbroerdersstraatje 1-3   
          ’s-Hertogenbosch, GMSP II

  PAGE  5 

