’s-Hertogenbosch

Vughterstraat 72-74

Kadastraal	: ’s Hertogenbosch, G-4021

Monumentnr.     : SOM0713

Huidige functie	: winkel-woonhuis	Bouwjaar	: ca. 1865 (oudere kern)

Architect	: 

Oorspr.functie	: woon-werkhuis

 

Verbouwingen	: 1948

Archief		: Gemeente ’s-Hertogenbosch, afdeling BAM

Datum document: 07-06-2007



                                                                        
  globale aanduiding van het perceel

          Context

(Bouw)historie:

Het pand, vroeger ‘De Drie Sterren’ genaamd, is het resultaat van
een ingrijpende verbouwing in het derde kwart van de 19de eeuw van een
ouder pand. Er zijn nog onderdelen van deze oudere kern in het pand
bewaard gebleven, met name de kelders. In 1948 is de winkelpui
vernieuwd. De 19de-eeuwse pui maakte plaats voor een modernere inlooppui
met veel etalageruimte en een portiek voor de opgang naar de
bovenwoning. Bovendien werd er tegen de achtergevel een achterbouw
gerealiseerd. Op de verdiepingen is de voorgevel ongewijzigd en ook
intern hebben er op de verdiepingen weinig wijzigingen plaatsgevonden.

Het achterhuis met achtergevel aan de Dieze is geheel 19de-eeuws.

Ligging:

Het pand ligt aan de zuidoostelijke zijde van de Vughterstraat in een
gevelwand die aan de linker kant begrensd wordt door de St. Jorisstraat
(noordelijk) en rechts door het Kruisbroedersstraatje (zuidelijk). Het
is gelegen binnen de tweede stadsmuur uit de 14de eeuw en buiten de
eerste stadsmuur. Het perceel loopt door tot aan de achterliggende
Dieze. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms zelfs middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd.

Beschrijving

Algemeen (hoofdvorm, kap):

Het object bestaat uit een voorhuis, een overbouwde tuin en een
(oorspronkelijk) los achterhuis. Het voorhuis is twee vensterassen breed
en bestaat uit een kelder, begane grond, eerste verdieping, tweede
verdieping en zolder onder een haaks op de voorgevel geplaatst schilddak
met gesmoorde Oud Hollandse pannen. Het achterhuis bestaat uit een
begane grond, eerste verdieping en een zolder onder een haaks op de
Vughterstraat geplaatst zadeldak met schild aan de Diezekant. Het dak is
gedekt met rode pannen. 

Voorgevel:

De voorgevel is twee vensterassen breed en is op de verdieping
gepleisterd. In de begane grond is eind jaren 40 van de 20ste eeuw een
nieuwe winkelpui aangebracht met stalen kozijnen en inloop. Dit type
winkelpui is karakteristiek voor die periode. Door de inloop wordt er
meer etalageruimte gecreлerd. In het midden bevindt zich de ingang tot
de winkel. Rechts hiervan is de toegang tot de woning op de verdieping. 

 

Op de verdieping twee getoogde vensters met geprofileerde
vensteromlijsting met kuifje, hardstenen dorpel en 6-ruits draairamen.
Deze vensters en detaillering (draairamen zonder roede) worden op de
zolderverdieping herhaald. Kordonlijsten vormen visueel een scheiding
tussen de begane grond en verdieping en tussen verdieping en
zolderverdieping. De gevel wordt afgesloten door een hoofdgestel met
fries met velden en een kroonlijst op paarsgewijs geplaatste consoles.

Over de voorgevel (gevel aan de tuinzijde) van het achterhuis wordt in
een beschrijving uit het einde van de jaren zeventig van de 20ste eeuw
het volgende gezegd: Op de verdieping twee T-draairamen en een 4-ruits
draairaam in de top.

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is niet zichtbaar vanuit de openbare ruimte. In een
beschrijving uit de jaren zeventig van de 20ste eeuw wordt de
achtergevel van het voorhuis als volgt beschreven: De achtergevel is een
lijstgevel van schoon metselwerk met op de begane grond een kelderlicht
en twee 6-ruits draairamen (deze zijn niet meer aanwezig omdat de begane
grond van voorgevel tot achtergevel van het achterhuis ййn doorlopende
winkelruimte is geworden). Op de eerste en tweede verdieping zitten twee
6-ruits schuiframen. Alle ramen hebben strekse bogen. De gevel wordt
afgewerkt door een gootlijst. 

De achtergevel van het achterhuis (gevel aan de Dieze) wordt als volgt
beschreven: topgevel van schoon metselwerk met op de begane grond twee
T-draairamen. Op de verdieping twee 6-ruits schuiframen en in de top een
4-ruits raam.

Ruimtelijke indeling: 

Over de ruimtelijke indeling van het pand wordt in de beschrijving uit
de jaren zeventig het volgende gezegd: De kelder van het voorhuis is van
binnen op twee plaatsen toegankelijk en bestaat uit twee afzonderlijke
kelders met een tussengedeelte met gang. Deze twee kelders (tongewelf in
de langsrichting) geven een indruk van de oude indeling van het pand. In
de achterkelder zit een stookplaats en een kelderlicht. Tegen de linker
zijmuur van het pand liggen de stookplaatsen en het trappenhuis is tegen
de rechter zijmuur gesitueerd (XIXB). Het achterhuis aan de Dieze was
oorspronkelijk via een lange gang aan de rechter zijde van het pand
bereikbaar. Tegenwoordig is de gehele begane grond van zowel het
voorhuis als het achterhuis ййn grote winkelruimte. Ook in het
achterhuis zitten de stookplaatsen tegen de linker zijmuur.

Constructies:

In de beschrijving uit het eind van de jaren zeventig wordt het volgende
over de constructies gezegd: De balklagen in het voorhuis zijn
enkelvoudig. De kap heeft grenen dekbalkjukken (zonder korbeels) en
schaarspanten. Ook de balklagen in het achterhuis zijn enkelvoudig en de
kap heeft schaarspanten met balk en kreupele stijl. Over de zijmuren is
geen documentatie voorhanden. Waarschijnlijk heeft het pand
gemeenschappelijke zijmuren met de buurpanden.

Interieurelementen

In het pand zijn nog diverse waardevolle interieurelementen aanwezig. In
de beschrijving uit het eind van de jaren zeventig wordt gesproken over
een stucplafond en een zwarte marmeren schouw (beide XIXB) in de
voorkamer van eerste verdieping van het voorhuis. De binnendeuren
(paneeldeuren) van het voorhuis zijn gehout en de tussendeuren in de
kamer en suite zijn geprofileerde vleugeldeuren. De trap en het
trappenhuis dateren uit de tweede helft van de 19de eeuw.

Zoals gezegd dateert het achterhuis geheel uit de 19de eeuw. Of er zich
in dit deel van het object ook waardevolle interieurelementen bevinden
is nog niet duidelijk. 

Erf, bijgebouwen, diversen:

Het pand (achterhuis) grenst aan de achterkant direct aan de Dieze.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 72-74 heeft stedenbouwkundige waarde vanwege de
samenhang met de historische gebouwde omgeving. Beide gevelwanden van
het Vughterstraat vormen vrijwel in hun geheel een fraai historisch
ensemble. Bovendien is de oorspronkelijke smalle percelering tussen de
straat en de Dieze intact gebleven. Het geheel grenst aan de achterzijde
dan ook direct aan de Dieze. Het pand bezit architectuurhistorische
waarde als markant en in zijn uiterlijke verschijningsvorm (m.u.v. de
winkelpui) vrij gaaf herenhuis uit het derde kwart van de 19de eeuw.

2. Bouw- en/of kunsthistorische waarden

Het pand heeft bouwhistorische waarde als zijnde het resultaat van een
verbouwing in de 19de eeuw van bestaand pand met een oudere kern.
Mogelijk zijn er nog elementen van deze oudere kern in het pand bewaard
gebleven. De aanwezigheid van waardevolle interieurelementen als
stucplafonds en een schouw uit de tweede helft van de 19de eeuw, maar
ook de fraai vormgegeven voorgevel uit deze periode geven het object een
kunsthistorische waarde.

3. Cultuurhistorische waarden

Het pand bezit cultuurhistorische waarde als representant van de
ontwikkelingen in de tweede helft van de 19de eeuw, toen veel oude
huizen langs de belangrijke straten in ’s-Hertogenbosch geheel of
gedeeltelijk werden vernieuwd, meestal in samenhang met de nieuwe
winkelfunctie.

Het object Vughterstraat 72-74, bestaande uit een goed bewaard gebleven
19de-eeuws pand met oudere kern en gelegen op een langgerekt oud perceel
dat grenst aan de Dieze, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 72-74                           
         ’s-Hertogenbosch, GMSP II

  PAGE  4 

