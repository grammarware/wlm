’s-Hertogenbosch

Hinthamerstraat 216

Kadastraal	: ’s Hertogenbosch, H-5009

Monumentnr.     :  SOM0597 

Huidige functie	: kantoor-woning 	Bouwjaar	: 15de-17de eeuw, voorgevel
XIXb

Architect	: 

Oorspr.functie	: woon-werkhuis

 

Verbouwingen	: 1930, 1934, 1993, 2002

Archief		: Gemeente ’s-Hertogenbosch, afdeling BAM

Datum document: 16-05-2007



							globale aanduiding van het perceel

	Context

(Bouw)historie:

Het pand Hinthamerstraat 216, vanouds genaamd “de Blauwe (of Groene)
Hand” dateert in kern uit de 15de tot 17de eeuw en heeft een
lijstgevel van rond 1840 met een winkelpui uit 1934. Van oorsprong was
het pand ingedeeld in voorhuis met vast achterhuis. In de 19de eeuw is
het pand ingrijpend vernieuwd, wat vooral tot uitdrukking komt in de
lijstgevel en de voorhoogde dwarskap aan de voorzijde. In 1930 werd het
bovenste deel van de kap achter de dwarskap afgeplat en werd een deel
van de zolderbalklaag vernieuwd. Voor 1934 was er al een winkel in het
voorhuis gevestigd, maar deze had nog geen echte winkelpui. In dat jaar
werd de winkel vergroot en kwam er een nieuwe pui. In 1993 is het
achterste gedeelte van de kap inpandig gesloopt, ten bate van een
dakterras. In 2002, tenslotte, werd het pand ingrijpend verbouwd,
waarbij onder andere de achtergevel is vernieuwd en twee interne
dwarsmuren (ter weerszijden van de al eerder gesloopte oorspronkelijke
brandmuur) zijn verwijderd.  

Ligging:

Het pand is gelegen aan de noordzijde van het oostelijke uiteinde van de
Hinthamerstraat, net ten westen van de plek waar de straat een bocht
naar het noorden maakt, om over te gaan in het Hinthamereinde. De
Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. Bij de stadsuitbreiding in de eerste helft
van de 14de eeuw kwam de Hinthamerstraat binnen de stadsmuren te liggen.

Veel percelen aan de noordzijde van de Hinthamerstraat liepen van
oorsprong door tot aan de oever van de Binnendieze. Later zijn deze
percelen meestal echter opgedeeld, en werden er andere gebouwen op de
afgesplitste delen gebouwd. Dit geldt ook voor dit perceel. De
Binnendieze achter het betreffende perceel is rond 1823 verdwenen met de
aanleg van de Zuid-Willemsvaart. Aan de weg langs dat kanaal is later
een pand gebouwd op de afgesplitste achterste helft van het oude perceel
(Zuid-Willemsvaart 251-253). Aan beide zijden wordt het pand begrensd
door buurpanden, maar het rechter is veel lager, waardoor een deel van
de zijgevel goed zichtbaar is vanaf de straat. Aan de achterzijde ligt
een kleine plaats die door het achterliggende pand en de buurpanden
wordt begrensd.

Beschrijving

Algemeen (hoofdvorm, kap):

Het pand Hinthamerstraat 216 heeft een langwerpige plattegrond die
achter de voorgevel schuin naar rechts wegloopt. Het gebouw omvat
vanouds een voorhuis met een vast achterhuis, maar de brandmuur is
grotendeels verwijderd in de late 20ste eeuw. Het pand bevat een hoge
begane grond, een verdieping en een zolder. Onder het voorhuis is er een
kelder, en op het voorste deel van het pand staat een opbouw met een
tweede verdieping en een zolder onder het hogere dwarsgeplaatste
zadeldak met zijschilden. Dit dak is gedekt met gesmoorde oud-Hollandse
pannen. Het dak bevat zowel in het voor- als het achtervlak een modern
dakraam, en onderaan het rechtervlak staat een bakstenen schoorsteen.
Het zadeldak op de rest van het pand is afgeplat en op het achterhuis
deels verwijderd ten bate van een inpandig balkon. De zijvlakken zijn
gedekt met rode Hollandse pannen. 

Voorgevel:

De voorgevel is een grotendeels symmetrische bakstenen lijstgevel van
rond 1840 met op de hoge begane grond een winkelpui uit 1934. De pui is
ontworpen in typische jaren-dertig-stijl met een sterke nadruk op de
horizontale lijnen. De borstwering en de penanten zijn tot op kalfhoogte
bekleed met zwarte geglazuurde tegeltjes met liggend formaat.
Waarschijnlijk dateren deze van rond 1960: oorspronkelijk was dit
gedeelte met zwarte natuursteen bekleed. Rechts is een groot
etalagevenster met een gevernist houten kozijn met licht vooruitstekende
onderdorpel en kalf, waarbij die laatste over de hele gevelbreedte
doorloopt. Links is een vrij diep portiek, met rechts een geverniste
houten winkeldeur met een flinke ruit en daar rechts naast een
etalageraam, en links een met beige-gele rooktegels beklede muur. De
vloer is bedekt met zwarte en witte tegels in schaakbordpatroon.
Achterin het portiek bevindt zich de ingang naar de woning met een licht
geprofileerd gevernist kozijn en een geverniste paneeldeur met een klein
rond raampje. Links naast de deur is nog een smalle muurstrook die net
als de linkerwand is betegeld, met daarin een fraaie natuurstenen
brievenbus. Boven het over de gevel doorlopende kalf is de pui met
geverfd hout bekleed. Boven de etalage en het portiek is een achtdelig
bovenlicht dat glas-in-lood bevat met afwisselend transparant bobbelglas
en matglas. Hierboven zijn op de houten bekleding drie decoratieve
horizontale latten bevestigd. 

Boven de pui is de gevel gemetseld in handvorm baksteen in staand
verband met knipvoeg. Op beide verdiepingen zijn er drie vensters met
gepleisterde lekdorpels en anderhalf-steens gestrekte bogen. De kozijnen
zijn voorzien van een kwarthol profiel en gevuld met schuiframen. Op de
eerste verdieping zijn de bovendelen van de ramen gevuld met gekleurd
glas-in-lood met decoratieve elementen in het centrum. Op de tweede
verdieping zijn de vensters iets lager. De gevel wordt afgesloten door
een classicistisch hoofdgestel met een gepleisterd fries met en een
geprofileerde houten kroonlijst met blokvormige consoles.

Zijgevels:

Beide zijgevels zijn grotendeels afgedekt door de buurpanden. Het
bovenste deel van de rechter zijgevel is echter wel zichtbaar vanaf de
straat. De gevel op de eerste verdieping steekt iets breder uit dan de
voorgevel, en wordt gedekt met een bakgoot met een eenvoudige gootlijst.
De gevel is gepleisterd, net als de jongere zijgevel van de tweede
verdieping, die smaller is en daardoor wйl geheel achter de voorgevel
staat. Ter hoogte van de zoldervloer zijn er een drietal staafankers
zichtbaar. Langs de bovenzijde is er een bakgoot met een eenvoudige
gootlijst.

Achtergevel:

De oude achtergevel is volgens aantekeningen in het archief van de
afdeling BAM in 2002 gesloopt. 

Ruimtelijke indeling:

Getuige opname-tekeningen in het archief van de afdeling BAM heeft het
pand de volgende indeling. Onder voor- en achterhuis zijn er kelders,
waarbij de voorste lager ligt en de volle breedte beslaat, terwijl de
achterste links een strook voor de lager liggende gang vrij houdt. De
kelders zijn via een trapje verbonden, en de achterste kelder is uit de
gang bereikbaar via een trapje. Op de begane grond is er een doorlopende
gang langs de linker zijmuur. De tekeningen tonen op de begane grond en
de verdieping een verdeling in ruimtes in voor- en achterhuis, met
steektrappen tegen de voorzijde van de brandmuur, maar het is niet
duidelijk hoe deze indeling is sinds de (gedeeltelijke?) sloop van de
brandmuur. Op de verdieping liggen verschillende kleinere ruimtes tegen
de brandmuur. Op de tweede verdieping is er een aparte voorkamer, en in
de verhoogde dwarskap aan de voorzijde bevindt zich een aparte
zolderkamer

Constructies:

Volgens documentatie van de afdeling BAM uit 1986 en 1992 zijn in het
pand de hierna volgende zaken geconstateerd. Beide kelders hebben
tongewelven in de langsrichting. Aan de voorzijde is er een dichtgezette
kelderingang. De linker zijmuur is waarschijnlijk gemeenschappelijk met
het buurpand, en bevat vele bouwsporen, onder andere van spaarbogen op
de verdieping. De rechter zijmuur is waarschijnlijk niet
gemeenschappelijk met het buurpand. Ook deze muur bevat vele bouwsporen.
De verdiepingsbalklaag bestaat zowel in het voor- als het achterhuis uit
vier vakken met eiken moer- en kinderbalken. In het achterhuis zijn er
sporen van een houtskelet-constructie. De zolderbalklaag is enkelvoudig
en uitgevoerd in grenenhout. In het voorhuis hebben de balken een
kraalprofiel en zijn ze lichtgroen geverfd. De kap op het voorhuis heeft
een eiken dekbalkjuk met getrokken telmerken, dat deels uit hergebruikt
hout is vervaardigd. De verhoogde kap voorop het pand heeft 19de-eeuwse
dekbalkjukken. De kap van het achterhuis heeft grenen dekbalkjukken uit
de eerste helft van de 19de eeuw.

Interieurelementen:

Volgens aantekeningen uit 1986 bevindt zich in het achterhuis op de
begane grond een stucplafond met profielen en figuraties uit de eerste
helft van de 19de eeuw. Daarboven is er op de eerste verdieping een
vaste kast met paneeldeuren en rococo houtsnijwerk uit de tweede helft
van de 18de eeuw. Volgens foto’s uit 2002 is er in de voorkamer op de
verdieping tegen de rechter zijmuur een laat-19de-eeuwse schouw van
zwart natuursteen met panelen van donkerrode natuursteen. Voor het
overige is het interieur in 2002 grotendeels verwijderd. 

Erf, bijgebouwen, diversen:

Het hele achterste gedeelte van het perceel is bebouwd met de eenlaags
aanbouw van rond 1990.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 206-208 heeft stedenbouwkundige waarde vanwege
de samenhang met de historische gebouwde omgeving. De gevelwanden van de
Hinthamerstraat vormen vrijwel in hun geheel een fraai historisch
ensemble. Daarnaast heeft het pand aanmerkelijke architectonische waarde
vanwege de historische bouwmassa en de fraaie lijstgevel van rond 1840
met winkelpui uit 1934.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch pand dat in kern dateert uit de 15de-17de eeuw, dat in
de 19de eeuw sterk is verbouwd, hetgeen het meest duidelijk herkenbaar
is aan het stucplafond en de schouw, de zolderbalklaag, de lijstgevel en
de verhoogde kap aan de voorzijde. 

3. Cultuurhistorische waarden

Het gebouw heeft cultuurhistorische waarde als zijnde een in kern
15de-17de-eeuws woon-werkhuis waarin diverse vernieuwingen herkenbaar
zijn uit verschillende historische perioden. De meest opvallende
elementen die kenmerkend zijn voor de tijdgebonden moderniseringen zijn
de lijstgevel van rond 1840 en de gave winkelpui uit 1934.

Het object Hinthamerstraat 216, bestaande uit een in kern
15de–17de–eeuws huis met 19de-eeuwse lijstgevel en winkelpui uit
1934, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 216		’s-Hertogenbosch, GMSP
II

  PAGE  1 

