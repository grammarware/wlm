’s-Hertogenbosch

Vughterstraat 61

Kadastraal	: ’s Hertogenbosch, G-0811

Monumentnr.     : SOM0695

Huidige functie	: winkel-woonhuis	Bouwjaar	: ca. 1865, oudere kern

Architect	: 

Oorspr.functie	: woon-werkhuis

 

Verbouwingen	: 1969

Archief		: Gemeente ’s-Hertogenbosch, afdeling BAM

Datum document: 30-07-2007



                                                                       
globale aanduiding van het perceel

              Context

(Bouw)historie:

Het pand Vughterstraat 61-63 stond vroeger bekend onder de historische
naam “De Roede van Jesse". In 1566 was hier een
‘vettewarierwinkel’ gevestigd. Het huis werd later 1756 door de
weduwe De Jode, die in hoeden handelde, "De Fransche Hoet" genoemd. In
de tweede helft van de 19de eeuw is dit pand verbouwd tot winkel met een
bovenwoning. Mogelijk zijn er in het pand nog elementen van de oudere
kern bewaard gebleven. De winkelpui die in de 19de eeuw tot stand kwam
is in 1969 vervangen door de huidige pui. Tijdens deze verbouwing werd
ook de gehele begane grond in gebruik genomen als winkel, waarbij de
lange gang tegen de rechter zijgevel naar de open plaats verwijderd
werd. Ook tegenwoordig is de begane grond in gebruik als winkel en wordt
er op de verdieping gewoond.

Ligging:

Het gebouw ligt aan de noordwestelijke zijde van de Vughterstraat in een
flauwe bocht, in het gebied tussen de eerste ommuring uit de 13de eeuw
en de tweede ommuring uit de 14de eeuw. Het oppervlakte van het huidige
perceel is gelijk aan de situatie op de kadastrale minuut uit 1823. Het
geheel aan de Vughterstraat is onderdeel van een gevelwand met
voornamelijk 19de-eeuwse lijstgevels. Veel van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
sterk gewijzigd.

Beschrijving

Algemeen (hoofdvorm, kap):

Het pand bestaat uit een begane grond, eerste en tweede verdieping en
zolder onder een schilddak. Het dak met de nok haaks op de voorgevel is
gedekt met rode Verbeterde Hollandse pannen. Het geheel heeft een
vrijwel rechthoekige plattegrond en wordt naar de achtergevel toe
smaller. 

Voorgevel:

De voorgevel is drie vensterassen breed, op de verdiepingen gepleisterd
en voorzien van schijnvoegen. Links in de pui uit 1969 is de toegang tot
de bovenwoning gesitueerd, rechts de winkelingang. Links van de
winkelingang een breed etalagevenster. Zowel de eerste als tweede
verdieping heeft drie getoogde vensters met een geprofileerde omlijsting
met kuif en een hardstenen lekdorpel. De kozijnen van deze vensters
hebben een kwart hol profilering en bevatten (vernieuwde) stolpramen. De
gevel wordt afgesloten door een hoofdgestel met architraaf, een fries
met velden en gesneden consoles onder een kroonlijst. 

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Over de ruimtelijke indeling van het pand is weinig recente documentatie
voorhanden. Op een tekening uit 1969 wordt de indeling van de begane
grond en de eerste verdieping als volgt weergegeven: De begane grond
bestaat uit ййn grote winkelruimte (tot aan het binnenplaatsje). Links
is de opgang naar de bovenwoning. Op de eerste verdieping is tegen de
linker zijmuur een lange gang gesitueerd. Rechts hiervan liggen de
woonvertrekken. Hoe de tweede verdieping is ingedeeld is niet terug te
vinden op de beschikbare tekeningen.

Constructies:

Over de constructies en zijmuren van het pand is geen documentatie
voorhanden.

Waarschijnlijk heeft het pand gemeenschappelijke zijmuren met de
buurpanden.

Interieurelementen

Over waardevolle interieurelementen is geen documentatie voorhanden. 

Erf, bijgebouwen, diversen:

Op het deels overbouwde achtererf staat een klein achterbouwtje
(zichtbaar op luchtfoto). Of dit pandje monumentale waarde heeft is niet
duidelijk.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 61-63-63A heeft stedenbouwkundige waarde vanwege
de samenhang met de historische gebouwde omgeving en de historische
verkavelingsstructuur en vanwege de ligging buiten de eerste en binnen
de tweede stadsmuur. Deze gevelwand in de Vughterstraat vormt vrijwel in
zijn geheel een fraai historisch ensemble. Daarnaast is het geheel met
zijn relatief hoge voorgevel een imposante verschijning in deze
gevelwand met een flauwe hoek, waardoor het een zeer beeldbepalende
werking heeft. De 19de-eeuwse voorgevel met vensteromlijstingen met
kuifjes en geornamenteerde fries en kroonlijst is van architectonisch
belang.

2. Bouw- en/of kunsthistorische waarden

Achter de 19de-eeuwse voorgevel van het pand gaat een oudere kern
schuil. Hierdoor heeft het geheel bouwhistorische waarde. Op de
kadastrale minuut uit 1823 is de bouwmassa gelijk aan de huidige
bouwmassa.

3. Cultuurhistorische waarden

Het object bezit cultuurhistorische waarde als representant van de
ontwikkelingen in de loop van de 19de eeuw, toen veel oude huizen in de
Vughterstraat geheel of gedeeltelijk werden vernieuwd en voorzien van
een nieuwe voorgevel.

Het object Vughterstraat 61-63-63A, bestaande uit een 19de-eeuws
winkelwoonhuis met markante 19de-eeuwse voorgevel en een oudere kern, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vughterstraat 61-63-63A                       
     ’s-Hertogenbosch, GMSP II

  PAGE  1 

