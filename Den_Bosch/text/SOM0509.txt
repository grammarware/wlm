’s-Hertogenbosch

Vughterstraat 244-246

Kadastraal	: ’s Hertogenbosch, G-7238

Monumentnr.     : SOM0509

Huidige functie	: woonhuis met bedrijfsruimte	Bouwjaar	: XIXB, oudere
kern

Architect	: 

Oorspr.functie	: woon-werkhuis 

 

Verbouwingen	: XIXB, 1996

Archief		: Gemeente ’s-Hertogenbosch, afdeling BAM

Datum document: 10-04-2007

 

globale aanduiding van het perceel

Context

(Bouw)historie:

Het pand Vughterstraat 244-246 stond vroeger bekend onder de historische
naam “De Bonte Huid”. Tijdens een verbouwing in de tweede helft de
19de eeuw is het woonhuis opgesplitst in een aparte bovenwoning met een
eigen ingang links in de gevel en een winkel op de begane grond. Tijdens
deze verbouwing werd ook de voorgevel vernieuwd. Intern zijn er in het
voorhuis nog verschillende constructieve elementen van deze oudere kern
(XV-XVI) bewaard gebleven.

In de 20ste eeuw zijn nog diverse interne wijzigingen uitgevoerd.

Ligging:

Vughterstraat 244-246 grenst rechts aan het naar het pand vernoemde
steegje Bonte Huid. Het is gelegen op een langgerekt perceel aan de
zuidelijke zijde van de vughterstraat op de voor Den Bosch kenmerkende
smalle strookverkaveling tussen straat en achterliggende Binnendieze
(ter plaatse nu gedempt), buiten de eerste tweede stadsmuur uit de 14de
eeuw. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms zelfs middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd.

Beschrijving

Algemeen (hoofdvorm, kap):

Het pand bestaat uit een voorhuis van twee bouwlagen met een
zolderverdieping, en een vast achterhuis met ййn bouwlaag en
zolderverdieping. Het voorhuis wordt gedekt door een zadeldak met schild
aan de voorgevelzijde en het achterhuis is voorzien van een zadeldak.
Beide daken zijn voorzien van rode verbeterde Hollandse pannen. 

Voorgevel:

De voorgevel is gepleisterd en voorzien van een in pleisterwerk
uitgevoerde plint. De hoogte van de pui duidt op een hoge begane grond
ruimte. Dit verwijst naar de middeleeuwse of 16de-eeuwse kern van het
pand. In deze pui bevindt zich links een ingang met aansluitend een
venster met een vernieuwd schuifraam en gedeeld bovenlicht. Rechts
hiervan is nog een ingang met aansluitend een venster met een vernieuwd
schuifraam en gedeeld bovenlicht gesitueerd. De ingang uiterst links
verschaft toegang tot de bovenwoning. De andere deur is de
winkel/bedrijfsingang. Beide deuren zijn vernieuwd, net als de
kroonlijst van de pui. De vensters op de begane grond hebben hardstenen
lekdorpels en ook de neuten en dorpel van de ingangen zijn uitgevoerd in
hardsteen. Op de verdieping bevinden zich twee vensters met licht
getoogde geprofileerde vensteromlijstingen en hardstenen lekdorpels. De
oude kozijnen zijn uitgevoerd met een kwart hol profiel, zijn voorzien
van toognagels en bevatten vernieuwde schuiframen met een gedeeld
bovenlicht. Een kordonlijst vormt visueel de scheiding tussen de begane
grond en de verdieping. De gevel wordt afgesloten door een kroonlijst
met bakgoot.

Zijgevels:

Van de zijgevels is alleen de rechter gevel aan het steegje Bonte Huid
zichtbaar. Dit steegje is niet toegankelijk, derhalve is alleen hetgeen
beschreven dat vanuit de openbare ruimte zichtbaar is.

De rechter zijgevel (voorhuis) is opgetrokken in baksteen en geheel
gepleisterd. In deze gevel zijn drie vensteropeningen zichtbaar, waarvan
de grootste (verdieping) een 9-ruits schuifraam bevat. Het venster
rechts hiervan is voorzien van een 6-ruits raam en op de begane grond is
een liggend venster met diefijzers gesitueerd. Ter plaatse van de
verdiepingsvloeren zijn staafankers te zien, die duiden op de
(oorspronkelijke) aanwezigheid van een samengestelde balklaag.

Achtergevel:

De achtergevel (brandmuur tussen voorhuis en het lagere achterhuis) is
niet zichtbaar vanuit de openbare ruimte. Uit tekeningen (1996) uit het
archief blijkt echter dat het hier gaat om een topgevel uitgevoerd in
schoon metselwerk met een smal venster links boven de kap van het
achterhuis. In de achtergevel van het achterhuis zou zich op de
verdieping een ingang bevinden (terrasdeur) en een breed liggend
venster.

Ruimtelijke indeling:

Het object bestaat uit een voorhuis dat is opgebouwd uit een begane
grond, een verdieping en een zolder, en een vast ййnlaags achterhuis.
Volgens een beschrijving uit 1993 is het voorhuis eind 19e eeuw
opgesplitst in een onder- en bovenhuis met aan de linkerzijde een aparte
opgang en trappenhuis naar het bovenhuis. Dezelfde opname vertelt dat
het achterhuis twee vakken moer- en kinderbalken omvat. Het is onbekend
in hoeverre het pand onderkelderd is (geweest).

Constructies:

Naar aanleiding van de beschrijving uit 1993 kan het volgende
geconcludeerd worden: Het voorhuis is van middeleeuwse oorsprong. De
hoge begane grond ruimte versterkt deze conclusie. De oorspronkelijke
balklagen zijn in de 20ste eeuw vervangen door nieuwe enkelvoudige
balklagen. Het middeleeuwse of 16de-eeuwse achterhuis omvat twee vakken
moer- en kinderbalken en was oorspronkelijk voorzien van een houtskelet.
Restanten van deze constructie zijn nog zichtbaar in de vaste
sleutelstukken onder de moerbalk (pen- en gatverbindingen). De moerbalk
in de achterkamer heeft aan beide kanten een vast sleutelstuk dat enkele
centimeters hoog is. De kapconstructie is in een later stadium (mogelijk
19de of 20ste eeuw) gewijzigd. Hierbij is het juk verwijderd. 

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met het buurpand.

 

Interieurelementen:

De profilering van de sleutelstukken in het achterhuis is recht met
gutswerk, aan de zijkanten voorzien van een afschuining.

Of er zich in het pand nog meer waardevolle interieurelementen bevinden
is nog niet nader onderzocht.

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden. 

Het object wordt rechts begrensd door een steeg en is een typisch
voorbeeld van bebouwing in de voor ’s-Hertogenbosch zo kenmerkende
smalle strookverkaveling, waardoor het een stedenbouwkundige waarde
heeft. Samen met het belendende pand en de overige bebouwing (met
voornamelijk 19de-eeuwse voorgevels) aan de Vughterstraat is er sprake
van een ensemblewaarde.

Het pand bezit nog grotendeels zijn historische winkelpui waardoor er
sprake is van een architectonische waarde. 

2. Bouw- en/of kunsthistorische waarden

Het gebouw is een goed voorbeeld van een 19e-eeuwse verbouwing van een
in oorsprong laat middeleeuws of 16de-eeuws pand met voorhuis en vast
achterhuis. De nog in het pand aanwezige bouwhistorische elementen uit
de late 15de of 16de eeuw geven het een hoge bouwhistorische waarde. De
nog in goede staat verkerende en typisch 19de-eeuwse pui geven het
geheel een kunsthistorische waarde.

3. Cultuurhistorische waarden

Als typisch en in hoofdvorm nog gaaf 19de-eeuws kleinschalig
winkel-woonpand met een gave winkelpui en een oudere kern gelegen aan de
voor de handel belangrijke Vughterstraat, heeft het object een
cultuurhistorische waarde.

Het object Vughterstraat 244-246, bestaande uit een in kern
laatmiddeleeuws hoekhuis met achterhuis en lijstgevel, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 244-246                         
       ’s-Hertogenbosch, GMSP II

  PAGE  1 

