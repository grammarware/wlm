’s-Hertogenbosch

Hinthamerstraat 193-193a

Kadastraal	: ’s Hertogenbosch, H-0181

Monumentnr.     : SOM0424

Huidige functie	: winkel-woning 	Bouwjaar	: XV-XVII, voorgevel XIXA 

Architect	: 

Oorspr.functie	: woon-werkhuis

 

Verbouwingen	: 1912, 1994

Archief		: Gemeente ’s-Hertogenbosch, afdeling BAM

Datum document: 08-05-2007



						   globale aanduiding van het perceel

	Context

(Bouw)historie:

Het pand Hinthamerstraat 193, vanouds genaamd “de Druyf”, dateert in
kern uit de 15de-17de eeuw. Volgens kunstschilder F.J. Kops, die begin
20ste eeuw in het pand woonde, had na 1590 schilder Jan Roelofs van
Diepenbeek, een leerling van Rubens, in het pand gewoond. 

In de eerste helft van de 19de eeuw werd de voorgevel verbouwd tot
lijstgevel. In 1912 kreeg het pand een nieuwe indeling, toen er op de
begane grond een winkel werd ingericht, met een woning erboven. In de
gevel kwam een winkelpui. Het eenlaags gebouw met zomerkeuken en
opslagruimte achter het huis werd hierbij ook verbouwd tot woonruimte.
In 1922 is er een eenlaags werkplaats met plat dak gebouwd helemaal
achter op het perceel.

Ligging:

Het pand is gelegen aan de zuidzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. 

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. Een deel van de straat
zal echter al eerder bebouwd zijn geweest, en mogelijk geldt dat ook
voor het onderhavige perceel.

Aan de achterzijde ligt achter het losse achterhuis een tuin, en
daarachter is er een ontsluiting via een steeg langs het perceel Sint
Jacobstraat 20 (dat onderdeel is van Hinthamerstraat 205).

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar links loopt. Het bestaat uit een voorhuis met vast
achterhuis. Het gebouw heeft een hoge begane grond die in het achterhuis
onderkelderd is, een verdieping en een zolder met borstwering. Op het
pand staat een zadeldak met voor- en achterschild, dat is gedekt met
rode muldenpannen. In alle dakvlakken zijn moderne dakramen aangebracht
en het achter-dakschild heeft een inpandig terras. 

Het losse achterhuis heeft een rechthoekige plattegrond en bevat een
begane grond en een zolder met borstwering. De kap is een zadeldak met
een voorschild, gedekt met rode pannen. 

Voorgevel:

De voorgevel is een symmetrische bakstenen lijstgevel uit de eerste
helft van de 19de eeuw, met op de hoge begane grond een winkelpui pui
uit 1912. De pui heeft een plint en borstwering van hardsteen met
profielrand bovenlangs. Ter weerszijden van de pui zijn er penanten die
zijn gemetseld in rode strengperssteen. In het midden is een groot
etalagevenster en ter weerszijden zijn ingangen, links naar de woning en
rechts naar de winkel, met houten paneeldeuren met elk twee verticale
ruiten naast elkaar en gesneden druiventrossen bovenin. De kozijnstijlen
hebben vellingkanten. Hierboven een vijfdelig bovenlicht, met steeds
vier ruitjes boven een grotere ruit. De pui wordt afgesloten door een
houten lijst met vlak fries en kroonlijst, gesteund door consoles op de
kozijnstijlen, en aan de zijkanten gevat tussen hardstenen elementen met
decoratieve motieven. Boven de pui is de gevel uitgevoerd in handvorm
baksteen en wit geschilderd. Op de verdieping twee vensters met
gepleisterde lekdorpels en anderhalf-steens strekken. De kozijnen hebben
een kraalprofiel en bevatten T-schuiframen. Opmerkelijk is dat boven de
kozijnen een zone overblijft die is gevuld met een bovendorpel met een
klein fries en een kroonlijst. Ter hoogte van de zoldervloer zijn drie
smeedijzeren sierankers aangebracht. De gevel wordt afgesloten door een
classicistisch hoofdgestel met een gepleisterd fries en een
geprofileerde houten kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

Blijkens een bouwtekening uit 1994 bevat de achtergevel rechts twee
vensters met zesruits schuiframen en links een doorgang naar aan
overdekte gang die naar het losse achterhuis leidt. Op de verdieping
zijn er twee vensters met T-schuiframen. De gevel wordt aan de
bovenzijde afgesloten door een eenvoudige houten lijst en daarachter
bevindt zich het inpandige dakterras. Alleen het bovenste topje van het
dakvlak is er nog. 

Ruimtelijke indeling:

Blijkens de bouwtekening uit 1994 is de indeling bij de verbouwing
destijds vrijwel geheel gewijzigd. Het dakterras was er toen reeds. Het
achterhuis is onderkelderd. De zolderbalklaag in het achterhuis ligt op
de tekening lager dan die van het voorhuis, en de brandmuur staat er nog
in z’n geheel. De trap naar de kelder ligt tegen de brandmuur en is
toegankelijk vanuit de gang die langs de linker zijmuur loopt. 

Constructies:

Bij een opname door de afdeling BAM in 1977 zijn de volgende zaken
waargenomen. 

De kelder onder het achterhuis heeft een tongewelf in langsrichting. De
zijmuren zijn gemeenschappelijk met de buurpanden. De balklagen zijn
enkelvoudig en dateren uit 1912; alleen de zolderbalklaag van het
achterhuis is nog samengesteld uit moer- en kinderbinten, en bestaat uit
drie balkvakken. De kap wordt gedragen door verbeterde Hollandse
spanten. 

Het losse achterhuis heeft een enkelvoudige balklaag en een kap met
verbeterde Hollandse spanten. 

Interieurelementen:

Volgens de opname uit 1977 is er in de achterkamer op de begane grond
een stucwerk plafond uit het laatste kwart van de 18de eeuw, en zijn er
hier ook raamomtimmeringen uit de tweede helft van de 19de eeuw. De gang
naast deze kamer heeft zwart marmeren vloertegels. 

 

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 193-193a heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur met de steeg aan de achterzijde. Beide gevelwanden van
de Hinthamerstraat vormen vrijwel in hun geheel een fraai historisch
ensemble. Daarnaast heeft het pand aanmerkelijke architectonische waarde
vanwege de historische bouwmassa met de fraaie lijstgevel uit de eerste
helft van de 19de eeuw en de vroeg-20ste-eeuwse winkelpui. 

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een kern uit de 15de-17de eeuw, waarin
naderhand bij diverse verbouwingen wijzigingen zijn aangebracht. Meest
opvallende elementen hiervan zijn de bakstenen lijstgevel uit de eerste
helft van de 19de eeuw en het losse achterhuis uit de tweede helft van
die eeuw. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een 15de–17de-eeuwse kern waarin diverse vernieuwingen herkenbaar
zijn uit verschillende historische perioden. 

Het object Hinthamerstraat 193-193a, bestaande uit een hoofdhuis uit de
15de-17de eeuw met een 19de-eeuwse lijstgevel en een vroeg 20ste-eeuwse
winkelpui, en een los achterhuis uit de tweede helft van de 19de eeuw is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 193	-193a	’s-Hertogenbosch,
GMSP II

  PAGE  1 

