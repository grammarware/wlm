’s-Hertogenbosch

Hertog Janstraat 1 t/m 35 en 2 t/m 36, Hertog Hendriksingel 74 t/m 108,
Pettelaarseweg 7 t/m 41

Kadastraal	: ’s-Hertogenbosch, 

N-1459, N-1460, N-1476, N-1477, 

N-1479A1, N-1479A2, N-1479A3, 

N-1479A4, N-1479A5, N-1479A6, N-1479A7, N-1479A8, N-1479A9, N-1479A10, 

N-1479A11, N-1479A12, N-1479A13, 

N-1479A14, N-1479A15, N-1479A16,  

N-1479A17, N-1479A18, 

N-1480A1, N-1480A2, N-1480A3, N-1480A4, N-1480A5, N-1480A6, N-1480A7,
N-1480A8, N-1480A9, N-1480A10, N-1480A11, 

N-1480A12, N-1480A13, N-1480A14, 

N-1480A15, N-1480A16, N-1480A17, 

N-1480A18, 

N-1482A1, N-1482A2, N-1482A3, N-1482A4, N-1482A5, N-1482A6, N-1482A7,
N-1482A8, N-1482A9, N-1482A10, N-1482A11, 

N-1482A12, N-1482A13, N-1482A14, 

N-1482A15, N-1482A16, N-1482A17, 

N-1482A18, 

N-1483A1, N-1483A2, N-1483A3, N-1483A4, 

N-1483A5, N-1483A6, N-1483A7, N-1483A8, N-1483A9, N-1483A10, N-1483A11, 

N-1483A12, N-1483A13, N-1483A14, 

N-1483A15, N-1483A16, N-1483A17, 

N-1483A18

Monumentnr.	: SOM0417

Huidige functie	: wonen	Bouwjaar	: 1952-1953

Architect	: Jos Bedaux

Oorspr.functie	: wonen

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 04-02-2009



globale aanduiding van de percelenContext

(Bouw)historie:

Het complex maakt deel uit van het omvangrijke Plan Zuid. Deze in de
eerste helft van de jaren vijftig in de voormalige schootsvelden van de
stad gerealiseerde uitbreidingswijk voor de gegoede middenklasse (Zuid
I) is aangelegd naar een ontwerp van het bureau Kuiper, Gouwetor, De
Ranitz en Bleeker, in samenwerking met de dienst Gemeentewerken. Langs
de als een hoofdverbinding in de wijk fungerende Pettelaarseweg is
geheel overeenkomstig de naoorlogse stedenbouwkundige uitgangspunten
hoogbouw gerealiseerd, zowel evenwijdig aan als haaks op deze weg. Pas
daarachter ervaart men het intieme karakter van de door laagbouw en een
rastervormig stratenplan bepaalde woonbuurtjes. De flats aan de
Pettelaarseweg vormen markante poortgebouwen voor deze buurtjes. De
vanuit de stad gezien aan het begin van de wijk gelegen Hertog
Hendriksingel accentueert tezamen met de Gregoriussingel de entree van
Zuid en ook hier fungeert de bebouwing als een poortgebouw, langs ruime
percelen met veel groen die de overgang vormen naar het Bossche Broek.
De ruime aandacht voor licht, lucht en ruimte zoals die eertijds bestond
blijkt bovendien uit het nabijgelegen Zuiderpark uit 1958. 

Het door architect Jos Bedaux ontworpen complex aan de Hertog Janstraat
1-35 en 2-36, Hertog Hendriksingel 74-108 en Pettelaarseweg 7-41 dateert
uit 1952-1953. Opdrachtgever was het Algemeen Mijnwerkersfonds van de
Steenkolenmijnen in Limburg. Bedaux realiseerde de woningen tegelijk met
het ervoor gelegen flatgebouw aan de Hertog Hendriksingel 2-72. 

De Bossche Schoolstijl waarin het complex is uitgevoerd vindt zijn
oorsprong in 1946 toen de benedictijner monnik Dom Hans van der Laan met
zijn broer Nico in Den Bosch startte met de cursus ‘kerkelijke
architectuur’. De lessen leidden tot vernieuwende inzichten over
kerkenbouw, waarbij men zich onder meer liet inspireren door de
‘elementaire’ vormentaal van de vroegchristelijke en romaanse
basilieken. Van der Laan’s ideeлn hadden evenwel ook gevolgen voor de
profane bouwkunst. Juist de ruimtelijke samenhang, gebaseerd op het
verhoudingsgetal waarin eenieder grootte ervaart, vormde voor de Bossche
School-architecten de leidraad voor nieuwe ontwerpen. Citaten uit de
klassieke bouwkunst zoals timpanen, gevellijsten en lateien behoren tot
de karakteristieke vormentaal van de Bossche School. Belangrijker
evenwel nog is het accent dat wordt gelegd op soberheid en beheersing.

Jos Bedaux (1910-1989) startte in 1938 met een eigen architectenbureau
dat, gevestigd in Goirle, tegenwoordig wordt geleid door zijn zoon Peer.
Hij realiseerde zowel voor als na de oorlog een groot aantal ontwerpen,
vooral woonhuizen maar bijvoorbeeld ook diverse kapellen. Tot zijn
bekendste bouwwerken behoren het Kantongerecht in Tilburg (1963) en het
hoofdgebouw van de Tilburgse universiteit (1970). Het
universiteitsgebouw ontwierp hij in samenwerking met Nico van der Laan.
Bedaux onderging de invloed van zowel de Bossche als de Delftse School
maar vond in zijn latere oeuvre ook inspiratie in het Functionalisme. 

Het hier bedoelde complex bestaat uit vier evenwijdige, tweelaags
blokken met beneden- en bovenwoningen. Van dit in een rastervormig
patroon gerangschikte complex vormt het gelijktijdig door Bedaux
gerealiseerde flatgebouw aan de noordwestzijde van dit buurtje een
afschermende toegangspoort. De in dit flatgebouw gesitueerde doorgang
leidt naar de centraal in het buurtje gelegen Hertog Janstraat en
accentueert de symmetrische opzet van het complex. 

Zoals gezegd is het complex in Bossche Schoolstijl uitgevoerd, met
diverse klassieke motieven. Zo worden de vier blokken op de hoeken
geleed door markante risalieten met hoeklisenen, een hoofdgestel en een
timpaan. De terugwijkende geveldelen worden gekenmerkt door een
evenwichtig spel van horizontalen en verticalen, met ondiepe gevelnissen
waarin de ingangspartijen zijn gesitueerd. Afwisseling is verkregen door
het onderscheid tussen de langs de Hertog Janstraat gelegen blokken en
die langs de buitenzijden van het complex. Aan de Hertog Janstraat zijn
ze voorzien van persienne-luiken, terwijl de overige blokken juist zijn
gecombineerd met de voor het oeuvre van Bedaux zo karakteristieke stalen
hekwerken met zich verjongende stijlen.

Halverwege de vier blokken bevinden zich hoge poortdoorgangen die aan
het complex een suite- ofwel enfilade-karakter geven. Opvallend zijn
verder de per blok verschillend vormgegeven toegangsdeuren. Alhoewel het
complex in de loop van de tijd een enkele vernieuwing onderging deed dit
geen afbreuk aan het authentieke karakter.  

                     

Ligging:

Het complex is gelegen in het zuidwestelijke deel van de wijk Zuid en
vormt een op een rastervormig grondplan opgetrokken intiem buurtje
tussen de Pettelaarseweg en het langs de zuidzijde van de wijk gelegen
deel van de Hertog Hendriksingel. De Pettelaarseweg vormt de noordgrens
van het buurtje. Beide straten liggen parallel aan de in het midden van
het buurtje gelegen Hertog Janstraat. Langs de westzijde bevindt zich
het aan het noordelijke deel van de Hertog Hendriksingel gesitueerde
flatgebouw dat eveneens tot het complex behoort. Aan de oostzijde
bevindt zich afzonderlijk ontworpen bebouwing in de vorm van enkele
vrijstaande en gekoppelde villa’s (Hertogin Johannastraat).          

Beschrijving

Algemeen (hoofdvorm, kap):

De vier blokken tellen elk twee bouwlagen en een zolderverdieping onder
afgeplatte zadeldaken waarop aan de uiteinden een haaks gelegen zadeldak
aansluit. De dakschilden zijn gedekt met gesmoorde Oudhollandse pannen.
Ze hebben houten lijstgoten en bakstenen schoorstenen. Op het voorschild
bevinden zich houten dakkapellen met een plat dak en twee van 4-ruits
roedenverdeling voorziene ramen. In sommige gevallen behielden de
dakkapelwangen hun leidekking.  

Op enkele plaatsen zijn dakramen toegevoegd.  De op de achterschilden
gelegen dakkapellen zijn breder en liggen verzonken in het dakvlak. Het
metselwerk van de gevels bestaat uit rosebruine handvormsteen in Vlaams
verband. In de vensters bevinden zich stalen ramen en de deuren zijn in
hout uitgevoerd. Waar vernieuwing plaatsvond is zorgvuldig aangesloten
bij de oorspronkelijke opzet.       

 

Voorgevel:

Van ieder blok wordt de voorgevel gekenmerkt door een symmetrische
indeling, met brede hoekrisalieten met een houten timpaan met een
gemetseld front waarin zich een oculus bevindt. De risalieten worden
langs de randen geleed door gemetselde lisenen. Een asymmetrisch langs
het risaliet gelegen verticale vensterstrook heeft op beide verdiepingen
een drielichtsvenster. Betonstroken markeren de onder- en bovenzijde van
de vensters en zijn langs de buitenzijden van het complex verlevendigd
met gesmede stermotieven. Vergelijkbare verticale vensterstroken geleden
de overige geveldelen van de blokken. Aan de Hertog Janstraat zijn de
betonstroken verlevendigd met cirkelvormen en hebben ze kwartholle
hoeken op de begane grond. De 

vensterstroken zijn in tweetallen gerangschikt en worden afgewisseld
door verticale gevelnissen waarin de ingangspartijen zijn gesitueerd,
telkens drie ingangen per strook. De deuren verschillen per blok, onder
meer met twee enkelruits deurramen of met ййn deurraam met 4-ruits
roedenverdeling. Op de bovenverdieping zijn de nissen voorzien van
stalen sierhekken en hier bevat iedere nis drie kleine vensters met een
enkelruits raam. Voorts, langs de Hertog Janstraat hebben de (brede)
vensters een (vernieuwd) persienne-luik.    

Zijgevels:

Aan de kopzijden zijn de blokken nagenoeg blind en bevindt zich slechts
een enkel venster. 

Achtergevel:

Aan de achterkant worden de blokken gekenmerkt door puien met tuindeuren
en zijn er langs de bovenverdieping ononderbroken doorlopende betonnen
balkons met eenvoudige ijzeren hekwerken met gaasbespanning.Op enkele
plaatsen is de achetrgevel uitgebouwd met daardoor bredere balkons.
Puien met balkondeuren worden afgewisseld door ingangen met een
enkelvoudige deur. Verder zijn er ook hier (houten) persienne-luiken.   
    

Interieur.

Het interieur is mede beschermd voor zover het monumentale waarden
omvat.

Constructies:

Er is uitgegaan van gewapend betonconstructies. Tussen de ramen kwam
trilbeton. 

Erf, bijgebouwen, diversen: 

Aan de Hertog Hendriksingel en de Pettelaarseweg bevinden zich langs de
voorzijde van de woningen stalen hekwerken met zich naar beneden toe
verjongende stijlen met een sierbol. Alle blokken worden voorafgegaan
door groenstroken. Verder zijn er bijbehorende stoepen met beklinkering.
Aan de achterzijde zijn de woningen voorzien van bijbehorende
schuurtjes. Ze zijn opgenomen in reeksen met gemetselde muren en houten
toegangsdeuren.  

N.b. het flatgebouw aan de Hertog Hendriksingel 2-72 dat eveneens deel
uitmaakt van het complex is afzonderlijk beschreven.   

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

Het uit vier blokken met beneden- en bovenwoningen voor de middenklasse
bestaande complex aan de Hertog Janstraat 1-35 en 2-36, Hertog
Hendriksingel 74-108, Pettelaarseweg 7-41 heeft stedenbouwkundige waarde
vanwege de samenhang met de historische gebouwde omgeving. Het bouwwerk
vormt ййn van de intieme buurtjes van de in de vroege jaren 1950
aangelegde wijk Zuid, welke (deels) schuil gaan achter meerlaags
flatgebouwen die als monumentale schermwanden en poortgebouwen fungeren.
Het onderhavige complex is tegelijk met een langs de westzijde gelegen
flatgebouw gerealiseerd, waarmee de vier blokken een wezenlijke en
symmetrische eenheid vormen. Zichtassen vanuit de in dit flatgebouw en
de vier blokken gelegen doorgangen versterken de eenheid van het
complex. Door zijn opzet is het complex karakteristiek voor de
stedenbouwkundige uitgangspunten bij de wijkaanleg. Door hun
symmetrische en klassieke gevelindeling met een regelmatige afwisseling
van vensterstroken, gevelnissen en van timpanen voorziene hoekrisalieten
hebben de vier blokken een hoge beeldwaarde in de door afwisselende
bebouwing en een ruime opzet met veel groen bepaalde wijk. De Bossche
Schoolstijl waarin het complex is uitgevoerd vormde de leidraad voor de
invulling van de wijk. 

2. Bouw- en/of kunsthistorische waarden

Het in 1952-1953 door architect Jos Bedaux uit Goirle gebouwde complex
heeft architectuurhistorische waarde als een goed en in zijn uiterlijke
verschijningsvorm gaaf bewaard gebleven voorbeeld van naoorlogse
woningbouw. Karakteristiek voor de in Bossche Schoolstijl vormgegeven
blokken is de evenwichtige en klassiek gelede opzet met de nadruk op een
krachtig lijnenspel van horizontalen en verticalen, zorgvuldig
metselwerk en diverse klassieke motieven zoals timpanen, lisenen en
kroonlijsten. Van een bijzonder karakter zijn de diverse gesmede
siermotieven (stervormen) en de langs de buitenzijden van het complex
gelegen stalen hekwerken.  

3. Cultuurhistorische waarden

Het complex heeft cultuurhistorische waarde als een markant voorbeeld
van voor de middenklasse bestemde woningbouw uit de eerste decennia na
de Tweede Wereldoorlog. In hun opzet en vormgeving weerspiegelen de uit
beneden- en bovenwoningen bestaande blokken op een goed herkenbare wijze
de ideeлn over huisvesting van de middenklasse in de vroege jaren 1950.
Als een wezenlijk onderdeel van de stedenbouwkundige aanleg en opzet van
de wijk Zuid geeft het complex een goed beeld van de contemporaine
ideeлn over stadsuitbreiding. Zuid weerspiegelt het naoorlogse
groeiproces van ’s-Hertogenbosch waarbij op een evenwichtige wijze is
aangesloten bij het groene karakter van het Bossche Broek.

Het object Hertog Janstraat 1-35 en 2-36, Hertog Hendriksingel 74-108,
Pettelaarseweg 7-41, bestaande uit een complex van vier tweelaags
blokken met beneden- en bovenwoningen en bijbehorende schuurtjes, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hertog Janstraat 1-35 en 2-36, Hertog
Hendriksingel 74-108, Pettelaarseweg 7-41                               
                                                   ’s-Hertogenbosch,
GMSP II

  PAGE  7 

