’s-Hertogenbosch

Ridderstraat 16-18

Kadastraal	: ’s Hertogenbosch, G-7290

Monumentnr.     : SOM0479

Huidige functie	: winkel	Bouwjaar	: XIXA, gepleisterde oudere 		gevel,
kern XVI 

Architect	: 

Oorspr.functie	: woon-werkhuis

 

Verbouwingen	: 1926, 1938, 1948, 1951, 1958, 1976, 1996

Archief		: Gemeente ’s-Hertogenbosch, afdeling BAM

Datum document: 02-01-2008



globale aanduiding van het perceel

Context

(Bouw)historie:

Het pand Ridderstraat 16-18 stond vroeger bekend onder de naam “De
Musquetier”. Het huis grenst aan de rechterzijde tegen de eerste
stadsmuur. Het pand is ter plaatse van de weergang gebouwd. In deze
rechter zijmuur zijn resten aangetroffen van een gevelopening met een
spitsboog. Deze opening kwam uit op een gemeenschappelijke binnenplaats,
'modico', die aan de buitenzijde van de stadsmuur is aangelegd na de
ontmanteling van de muur. Aan de linkerzijde is het tegen het
15de-eeuwse buurpand aangebouwd. In de eerste helft van de 19de eeuw is
het woon-werkhuis verbouwd en voorzien van een nieuwe voorgevel.
Gedurende de eerste helft van de 20ste eeuw werd de indeling van het
pand meerdere malen aangepast. Het huis had een traditionele indeling
met een voor- en achterhuis. De kap is geheel vernieuwd. De stadsmuur
functioneert tegenwoordig nog steeds als rechter zijmuur van het pand.
Lange tijd was er in het pand een slagerij gevestigd. Tegenwoordig heeft
het een winkelfunctie.

Ligging:

Het pand ligt aan de oostelijke zijde van de Ridderstraat en wordt aan
beide zijden begrensd door belendende bebouwing. Op de kadastrale minuut
uit 1823 is nog te zien hoe het pand rechts begrensd werd door een steeg
die uitkwam op een open plaats. Het perceel is tegenwoordig geheel
bebouwd.

De Ridderstraat zou haar naam ontlenen aan het huis nummer 13/15, 'In
den Ridder (Sint Joris)'. Een andere verklaring voor de naamgeving is de
aanwezigheid van het erfgoed van ridder Arnold Rover. Deze ridder bezat
in de 14de eeuw een groot perceel dat tot de stadsmuur doorliep en
waarop een stenen huis stond. Het smalle straatje had destijds nog geen
naam. Pas in het cijnsboek van 1520 wordt de naam Ridderstraat genoemd.
Het straatje liep van de Markt tot de eerste stadsmuur over privй
grondgebied en gaf toegang tot meerdere particuliere erven. Toen deze
stadsmuur in het midden van de 14de eeuw buiten gebruik raakte is het
straatje doorgetrokken tot Achter het Stadhuis. In de 17de eeuw is de
Ridderstraat verbreed. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis gescheiden door
een brandmuur onder een haaks op de voorgevel geplaatst zadeldak met
voordakschild en een klein achterdakschild. In het voordakschild is een
dakkapel opgenomen. De binnenplaats is in 1958 overdekt tijdens de bouw
van de achterbebouwing. Het voorhuis omvat een begane grond (ongeveer
5,5x7 m), verdieping en een doorlopende zolder met borstwering. Het
achterhuis bestaat uit een begane grond (ongeveer 5,5x4,5 m), een nu
gesloopte smallere kelder met tongewelf, verdieping en de doorlopende
zolder met borstwering. Door de sloop van de kelder is de vloer van de
begane grond van het achterhuis 1,10m lager komen te liggen.

Voorgevel:

De twee vensterassen brede voorgevel is op de verdieping gepleisterd en
voorzien van schijnvoegen. De in baksteen uitgevoerde pui dateert deels
nog uit 1958 en de invulling ervan is eind 20ste of begin 21ste eeuw
gewijzigd. In een tufstenen omlijsting (1958) zijn de centraal
geplaatste winkeltoegang en twee gekoppelde etalagevensters opgenomen.
De lekdorpels onder deze vensters zijn nieuw. Op de verdieping twee
vensters met dubbele draairamen. De bovenlichten bevatten glas-in-lood.
De gevel wordt afgesloten door een hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel van het pand is niet zichtbaar vanuit de openbare ruimte.
In een ongedateerd documentatierapport wordt deze gevel als volgt
beschreven: De achtergevel is een gepleisterde topgevel, waarvan de top
door een gootlijst en wolfseind vervangen is. Op de begane grond zit een
19de-eeuws deurkozijn met bovenlicht en twee dichtgezette raamkozijnen.
Op de eerste verdieping zit een venster met een tot draairaam vertimmerd
6-ruits schuifraam. Het tweede venster is vervangen voor een doorgang.
In de top van de achtergevel zit een venster met een modern draairaam.

Ruimtelijke indeling:

In een ongedateerd documentatierapport van het pand is het volgende
opgenomen over de ruimtelijke indeling: Onder het achterhuis was een
gedeeltelijk bovengrondse kelder aanwezig. De brandmuur is op de eerste
verdieping geheel aanwezig. Op de begane grond zijn alleen nog de
aanzetten zichtbaar. Op een tekening uit 1958 staan de stookplaatsen
tegen de linker zijmuur ingetekend.

Constructies:

In een ongedateerd documentatierapport wordt het volgende gezegd over de
constructies van het pand: De eerste verdiepingsbalklaag van het
voorhuis bestaat uit twee balkvakken van moer- en kinderbinten. De
tweede verdiepingsbalklaag die gedeeltelijk verhoogd is, is enkelvoudig.
De oorspronkelijke kap die uitgevoerd was met drie dekbalkjukken en
schaarspanten is in 1979 geheel vernieuwd. De eerste verdiepingsbalklaag
van het achterhuis bestaat uit twee balkvakken van moer- en kinderbinten
en heeft sporen van een houtskeletconstructie. De tweede
verdiepingsbalklaag heeft een enkelvoudige balklaag (XIXA) met een
overspanning in de lengte richting. De linker zijmuur van het pand is
niet gemeenschappelijk. De rechter zijmuur is een massieve muur met een
dikte van tenminste 50 cm. en bevat de restanten van een venster met
spitsboog.

Interieurelementen

Op de begane grond zijn nog 19de-eeuwse stucplafonds aanwezig.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Ridderstraat 16-18 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net binnen de eerste stadsmuur uit
de 13de eeuw. De loop van deze oude stadsmuur is nog steeds goed
herkenbaar in de knik in de gevelwanden van de Ridderstraat.

2. Bouw- en/of kunsthistorische waarden

Achter de eenvoudige 19de-eeuwse lijstgevel gaat een waardevolle
16de-eeuwse kern schuil. Bovendien bevat het pand restanten van de
13de-eeuwse stadsmuur waar het destijds tegen aan gebouwd is. Het pand
heeft dan ook hoge bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
16de-eeuws woon-werkhuis waarin diverse vernieuwingen herkenbaar zijn
uit verschillende historische perioden. De 19de-eeuwse lijstgevel en de
pui uit 1958 zijn de meest duidelijk herkenbare elementen in het
exterieur die deze verschillende perioden markeren.

Het object Ridderstraat 16-18, bestaande uit in de 19de eeuw verbouwd
16de-eeuws woon-werkhuis met restanten van de 13de-eeuwse stadsmuur, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Ridderstraat 16-18                            
          ’s-Hertogenbosch, GMSP II

  PAGE  1 

