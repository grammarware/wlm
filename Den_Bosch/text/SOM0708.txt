’s-Hertogenbosch

Jan Heinsstraat 36

Kadastraal	: ’s Hertogenbosch, G-5053

Monumentnr.     : SOM0708

Huidige functie	: woonhuis	Bouwjaar	: 1948

Architect	: L. ?

Oorspr.functie	: woonhuis

 

Verbouwingen	: 1948: verbouwing van ouder herenhuis

Archief		: Gemeente ’s-Hertogenbosch, afdeling BAM; dz-archief, bos
65473

Datum document: 01-10-2007



globale aanduiding van het perceelContext

(Bouw)historie:

Kort na 1880 werd begonnen met de bouw van huizen aan de noordzijde van
de Jan Heinsstraat, die in 1881 zijn naam kreeg bij raadsbesluit van 31
mei. Ook ter plekke van het tegenwoordige nr.36 verrees een groot
woonhuis. Het pand raakte in de Tweede Wereldoorlog dusdanig beschadigd
dat het zeer ingrijpend herstel behoefde. Dit gebeurde in 1948 in 
opdracht van de toenmalige eigenaar, de heer J. van Swaaij. Architect
L.? ontwierp een geheel nieuwe voorgevel, die als klamp voor de een
halve steen teruggekapte voorgevel werd geplaatst. De trappen van de
topgevel werden geheel vernieuwd. Opzet en indeling van de gevel volgden
de oude situatie, maar in de bouwstijl is afgeweken van het oude
concept. In het nieuwe ontwerp werd nadrukkelijk teruggegrepen op de
schilderachtige architectuur van de Gouden Eeuw. Zo kreeg het pand een
bakstenen trapgevel met kruiskozijnen en luiken, glas-in-loodramen en
diverse natuurstenen en smeedijzeren ornamenten en details.

Ook intern is het pand aangepast. De gang kreeg een nieuwe tegelvloer,
de trap werd gewijzigd en tussen de salon en de woonkamer kwam een
nieuwe wand met schuifdeuren. Verder werden alle plafonds vernieuwd.

 

Opmeting van het bestaande huis, juni 1945

Het buurtje rond de Jan Heinsstraat met zijn kleine herenhuizen en
beneden- en bovenwoningen werd dan ook bevolkt door de hogere
middenstandsklasse, die in deze periode sterk in opkomst was.

Het pand bleef wat betreft de voorgevel in vrij gave staat behouden. 

Ligging:

Het pand ligt aan de noordelijke zijde van de Jan Heinsstraat, binnen de
aaneengesloten noordelijke gevelwand van deze straat in het noordelijke
deel van de Bossche binnenstad. Het aangrenzende wijkje werd aangelegd
op de “Esplanade” of het “Plein”, de onbebouwde ruimte ten
zuiden van de Citadel, die eind 19de eeuw werd herontwikkeld. Het pand
staat in het oostelijke uiteinde van de straat, waar deze aansluit op de
Zuid-Willemsvaart.

Beschrijving

Algemeen (hoofdvorm, kap):

Het pand heeft in hoofdzaak een rechthoekige plattegrond, twee volledige
bouwlagen en een in de kap opgenomen zolderverdieping. Het dak, een
omlopend schilddak, is gedekt met gesmoorde tuiles du Nord met een
platte wel. Het rechter deel van de voorgevel vormt een lichte risaliet,
bekroond door een trapgevel, die met een steekkap op de hoofdkap
aansluit. Op het dakschild naast de trapgevel bevindt zich een originele
houten dakkapel met zadeldakje. Dit is net als de wangen van de dakkapel
gedekt met leien en bezit aan de voorzijde een overstekje met
sierspantje en een 4-ruits draairaam. 

Voorgevel:

De voorgevel heeft een asymmetrische opzet en is twee vensterassen
breed. Het bredere rechter gedeelte risaleert licht en wordt bekroond
door een licht, op een reeks segmentboogjes overkragende trapgevel. 

De gevel is gemetseld in een rode handvormsteen in Vlaams verband, met
verdiepte voeg. De in schoon werk uitgevoerde plint sluit af met een
halfsteens rollaag. Boven de vensters zijn er enkelvoudige en
samengestelde halfsteens segmentbogen en zandstenen geboortesteentjes.
Boven de grotere vensters bevindt zich in het metselwerk nog een tweede,
omvattende segmentboog. Voorts bevinden zich in de vensterdagkanten ter
hoogte van de kalven en de onderdorpels zandstenen blokjes. Ook de
lekdorpels zijn van zandsteen. De grote vensters hebben rood
geschilderde paneelluiken bij de onderramen. In het muurwerk ter hoogte
van de verdiepingsscheiding zijn twee smeedijzeren krulankers geplaatst.

De trapgevel heeft geprofileerde natuurstenen dekplaten op de trappen en
in de top een pinakel, bekroond door een rijk gevormd smeedijzeren
ornament. In het muurwerk van de trapgevel bevindt zich een drietal
smeedijzeren krulankers.

Het rechtgesloten linker deel van de voorgevel eindigt aan de bovenzijde
met een licht uitkragend fries op een reeks gekoppelde segmentboogjes.
Hierboven een houten bakgoot op geprofileerde klossen.

In het linker deel van de eerste bouwlaag bevindt zich een ingangspartij
met hardstenen stoeptreden, onderdorpel en neuten, en een diep
geplaatste houten strokendeur met beneden- en bovendeel. In de deur een
rond raampje met geornamenteerd ijzeren diefijzertje. Origineel
smeedijzeren sluitwerk en deurbelmechaniek. De flankerende muurdammen
zijn afgeschuind, evenals de hardstenen basementen. De muurdammen
sluiten aan de bovenzijde af met geprofileerde zandstenen blokken die
een met zink beklede luifel dragen. Boven de luifel bevindt zich een
bovenlicht in de vorm van een bolkozijn met diagonaal glas-in-lood.
Links naast de ingang is er een getoogd kelderlicht met segmentboog en
een kozijn met dubbel draairaam achter een smeedijzeren diefijzer.
Hierboven bevindt zich een kloosterkozijn, waarvan het onderste deel met
een luiksponninkje en een 2-ruits raam, en het bovenste deel met een
duivejagerprofiel en diagonaal glas-in-lood. In de tweede bouwlaag
hierboven bevindt zich een kruiskozijn met in de onderramen orthogonaal
en in de bovenramen diagonaal glas-in-lood.  In het rechter deel van de
voorgevel bevindt zich in beide bouwlagen een driedelig kruiskozijn van
verder vergelijkbaar type. In de trapgevel is er een klein kruiskozijn
volgens het beschreven type. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Het pand heeft op de begane grond een klassieke herenhuisindeling, met
links de entree, waarachter de gang met trappenhuis, en rechts een
kamer-en-suite opzet.

Interieurelementen

Over eventuele waardevolle interieurelementen is geen documentatie
voorhanden. 

Literatuur/bronnen:

Bouwdossier 65473, Bouwarchief gemeente ‘s-Hertogenbosch

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Jan Heinsstraat 36 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur, die dateert van de late 19de eeuw. Het pand maakt
deel uit van een gave historische gevelwand met representatieve
kleinschalige herenhuisarchitectuur. Door de rijke en schilderachtige
ornamentiek vormt het pand binnen deze gevelwand een beeldbepalend
element.

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en gaaf
voorbeeld van een kleinschalig herenhuis uit de vroeg naoorlogse
periode. Bijzonder is de uitgesproken traditionele en schilderachtige
architectuur, geпnspireerd op de Hollandse bouwkunst uit de Gouden
Eeuw, een stroming die in de eerste jaren na de Tweede Wereldoorlog nog
in zwang was. De gevel uit 1948 verbergt een ouder herenhuis uit de
vroege 20ste eeuw, waarvan eveneens restanten bewaard bleven. Het pand
heeft dan ook bouw- en architectuurhistorische waarde. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het midden van de 20ste eeuw.
Het geeft een goede indruk van de wijze, waarop de hogere middenstand in
deze periode was gehuisvest. De in vergelijking met de belendende panden
 vrij jonge voorgevel, die bovendien ook in stijl afwijkt, herinnert aan
het herstel van het huis na flinke oorlogsschade in de Tweede
Wereldoorlog. 

Het object Jan Heinsstraat 36, bestaande uit vroeg 20ste-eeuws herenhuis
met voorgevel uit 1948, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Jan Heinsstraat 36                            
          ’s-Hertogenbosch, GMSP II

  PAGE  5 

