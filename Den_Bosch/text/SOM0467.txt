’s-Hertogenbosch

Orthenstraat 352-354

Kadastraal	: ’s Hertogenbosch, G-4902

Monumentnr.     : SOM0467

Huidige functie	: horeca-bovenwoning	Bouwjaar	: XIXA, kern XVII

Architect	: 

Oorspr.functie	: woon-werkhuis

 

Verbouwingen	: 1936, 2000

Archief		: Gemeente ’s-Hertogenbosch, afdeling BAM

Datum document: 18-02-2008



                                                                 globale
aanduiding van het perceel

Context

(Bouw)historie:

Het pand Orthenstraat 352-354 droeg vroeger de naam “De Croon". Het
oude pand is in de loop van de 19de eeuw verbouwd en voorzien van een
nieuwe voorgevel, waarschijnlijk tegelijk met het rechter buurpand. De
oude zijmuren en de 17de-eeuwse achtergevel werden bij deze verbouwing
gehandhaafd. In 1936 is de kap van het achterhuis gesloopt en vervangen
door een plat dak. Het pand is in 2000 verbouwd, waarbij de
zolderbalklaag en de bekapping verloren zijn gegaan. De spanten zijn
bewaard gebleven. Op de begane grond van het pand is een bakkerswinkel
gevestigd (voorhuis) met een bakkerij in het achterhuis. Op de
verdiepingen is een woning.

Ligging:

Het pand ligt op een rechthoekig perceel aan de westelijke zijde van de
Orthenstraat, buiten de eerste ommuring en ййn pand verwijderd van de
Zevensteense Brug. Dit perceel strekte zich oorspronkelijk uit tot aan
de westelijk gelegen Smalle Haven. Volgens de kadastrale minuut uit 1823
omvatte de bebouwing op het perceel een huis aan de straat, een klein
binnenplaatsje met een verbindingsgang naar een los achterhuis en een
groot (pak)huis aan de Smalle Haven. Het perceel is waarschijnlijk in de
loop van de tweede helft van de 19de eeuw opgesplitst. Tegenwoordig
heeft het pand nog een steegontsluiting vanaf de Smalle Haven. 

Uit de kapconstructie en voor- en achtergevel blijkt dat dit pand en het
rechter buurpand Orthenstraat 356, een zogenaamd tweelinghuis vormden.

Het gedeelte van de Orthenstraat tussen het Bokhovenstraatje en de Jan
Heinstraat heette vууr 1909 nog Ortheneind. De straat is ййn van de
drie hoofdstraten van ’s-Hertogenbosch en kan tot het middeleeuwse
stratenstelsel gerekend worden. De meeste panden aan deze straat, zowel
oostelijk als westelijk, liggen op een perceel dat oorspronkelijk van
straat tot stroom liep.

Beschrijving

Algemeen (hoofdvorm, kap):

Het geheel bestaat uit een voorhuis met een (oorspronkelijk los)
achterhuis dat tegenwoordig middels de overbouwde ondiepe binnenplaats
met het voorhuis verbonden is. Het voorhuis bestaat uit een begane
grond, verdieping en zolderverdieping onder een haaks op de voorgevel
gesitueerd zadeldak met aan de voorzijde en klein dwarskapje. Het dak is
gedekt met gesmoorde en rode pannen. Het achterhuis omvat ййn bouwlaag
onder een plat dak. 

Voorgevel:

De twee vensterassen brede voorgevel heeft boven de hardstenen
borstwering een houten winkelpui (XIXd) met pilasters en kroonlijst. Het
metselwerk op de verdiepingen is geschilderd. Rechts in de pui zit de
ingang met paneeldeur en een bovenlicht met valraam. Links hiervan een
groot etalagevenster. De vensters op de verdiepingen zijn licht getoogd.
Op de eerste verdieping twee vensters met kozijnen met
duivejagersprofilering en toognagels. Deze vensters bevatten
(vernieuwde) 6-ruits schuiframen. Onder de vensters zit een
(geschilderde) hardstenen lekdorpel en een rollaag. Boven de vensters is
een strekse boog uitgevoerd. Deze detaillering komt terug bij de twee
vensters op de zolderverdieping. Deze vensters bevatten eveneens
kozijnen met een duivejagersprofilering en toognagels en een 4-ruits
schuifraam. Uiterst links is over de gehele hoogte van de gevel een
verspringing in het metselwerk zichtbaar en ter hoogte van de eerste
verdieping en de zolderverdieping zijn twee muurankers zichtbaar. De
lijstgevel wordt afgesloten door een hoofdgestel met architraaf, fries
en kroonlijst. Dit hoofdgestel loopt door over de gevel van het rechter
buurpand.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet in zijn geheel zichtbaar vanuit de openbare
ruimte. Alleen een deel van de geveltop is te zien vanaf de ingang van
het steegje aan de Smalle Haven (steegje behoort niet tot de openbare
ruimte). In het documentatierapport uit 2004 wordt deze gevel als volgt
beschreven: De achtergevel is een 17de-eeuwse tuitgevel met speklagen
van zandsteen en een vlechting waarvan de geveltop en de schouders zijn
weggebroken. De oorspronkelijke 17de-eeuwse gevel is in de 19de eeuw
verhoogd. Op de eerste verdieping zijn een tweetal latere gevelopeningen
aangebracht met daarboven een segmentvormige ontlastingsboog. Op de
zolderverdieping een latere gevelopening met ontlastingsboog. De
oorspronkelijke speklagen zijn hier doorbroken. Blokken zandsteen zijn
hergebruikt als aanzet- en sluitsteen. In de geveltop zit een
oeil-de-boeuf met een zandstenen omranding.

Ruimtelijke indeling:

Op een verbouwingstekening uit 1998 staat de ruimtelijke indeling van
het pand als volgt weergegeven: De deur rechts in de gevel biedt toegang
tot een portaal met de toegang tot de bovenwoning en de toegang tot de
bakkerswinkel op de begane grond. Rond 2000 is de plaats van de trap
naar de verdieping van de rechter achterhoek van het voorhuis verplaatst
naar rechts voor. De rest van de begane grond van het voorhuis is ййn
grote ruimte en geheel in gebruik als winkel. De begane grond van het
achterhuis fungeert als bakkerij. Op de eerste verdieping en
zolderverdieping zijn in 2000 nieuwe woonvertrekken gemaakt.

 

Constructies:

In een documentatierapport uit 2004 is het volgende met betrekking tot
de constructies van het pand opgenomen: Zowel de verdiepingsbalklaag
(XVIII) als de zolderbalklaag (grotendeels vernieuwd in 2000) van het
voorhuis is enkelvoudig en voorzien van een profilering. Het zadeldak
met dwarskapje ter plaatse van de voorgevel wordt gedragen door een
drietal spanten met tussenbalken. De spanten bezitten aan de linkerzijde
doorlopende spantbenen en zijn in de rechter zijmuur opgelegd op in de
muur gebrachte muurstijlen. De korbelen zijn halfhouts aan de
tussenbalken en stijlen bevestigd. Zowel de stijlen, tussenbalken en
korbelen zijn voorzien van gegutste telmerken. Op de tussenbalkjukken
staan latere 19de-eeuwse grenen schaarspantjes met een trekplaat en
nokbalk met windschoren. De kap van het achterhuis is in 1936 gesloopt
en vervangen door een plat dak. De zijmuren van het pand zijn
gemeenschappelijk met de buurpanden.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Orthenstraat 352-354 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt buiten de eerste stadsmuur en
vlakbij de Zevensteense brug, op een perceel dat zich oorspronkelijk
uitstrekte tot aan de achterliggende Smalle Haven. De gevelwanden van de
Orthenstraat vormen vrijwel in hun geheel een fraai historisch ensemble.
Dit pand, met zijn eenvoudige lijstgevel (die een geheel vormt met de
gevel van het rechter buurpand) en houten winkelpui, speelt een zeer
beeldbepalende rol binnen dit ensemble. Het pand heeft dan ook
aanzienlijke architectonische waarde.

2. Bouw- en/of kunsthistorische waarden

Achter de eenvoudige 19de-eeuwse lijstgevel gaat een 17de-eeuwse kern
schuil. Intern zijn er constructieve onderdelen van deze waardevolle
oude kern bewaard gebleven, zoals de zijmuren. Tevens is de 17de-eeuwse
achtergevel nog grotendeels intact. Bovendien bevat het pand ook
elementen uit latere bouwfases, zoals de verdiepingsbalklaag. Het gebouw
is daarom van bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een 19de-eeuws
winkel-woonhuis met een 17de-eeuwse kern. Verder heeft het
cultuurhistorische waarde als representant van de ontwikkeling in de
19de eeuw, waarbij veel panden aan belangrijke straten in
’s-Hertogenbosch verbouwd werden en voorzien werden van een nieuwe
voorgevel.

Het object Orthenstraat 352-354, bestaande uit een 19de-eeuws
winkel-woonhuis met een 17de-eeuwse kern, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Orthenstraat 352-354                          
       ’s-Hertogenbosch, GMSP II

  PAGE  1 

