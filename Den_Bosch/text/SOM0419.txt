’s-Hertogenbosch

Hinthamerstraat 118-120

Kadastraal	: ’s Hertogenbosch, H-6192

Monumentnr.     : SOM0419

Huidige functie	: winkel-woning	Bouwjaar	: XV-XVII (achterhuis) XIXa
(voorhuis)

Architect	: 

Oorspr.functie	: woon-werkhuis

 

Verbouwingen	: ca.1900, 1921, 1927, 1935, 1977, 1981, 1991, 1997, 2007 

Archief		: Gemeente ’s-Hertogenbosch, afdeling BAM

Datum document: 17-04-2007



						    

    globale aanduiding van het perceel

		Context

(Bouw)historie:

Het pand Hinthamerstraat 118-120, genaamd “de stad Grave” bestaat
uit een voorhuis met een vast achterhuis. Het voorhuis stamt geheel uit
de vroege 19de eeuw met een eenvoudige voorgevel met fraaie winkelpui
van rond 1900. Verscheidene interieurelementen, zoals binnendeuren, trap
en stucwerk plafond dateren uit de tweede helft van de 19de eeuw. Het
achterhuis heeft een oudere kelder, die vууr 1993 is dichtgestort, en
bevat samengestelde balklagen (waarschijnlijk 15de – 17de eeuw). De
kap van het voorhuis is vernieuwd en die van het achterhuis is vervangen
door een plat dak. In 2007 werd de achtergevel van het voorhuis met hout
bekleed. Aan de achterzijde bevindt zich een eenlaags uitbouw uit de
19de eeuw, met een latere verbindingsgang langs de rechterzijde van het
perceel.

Ligging:

Het pand is gelegen in de gesloten gevelwand aan de noordzijde van de
Hinthamerstraat, direct tegenover de Clarastraat. De voorgevel vormt dus
de straatbeeldafsluiting van de Clarastraat.

De Hinthamerstraat is al de late 12de eeuw een van de drie belangrijke
straten die het centrum van de stad (de Markt) met het omliggende gebied
verbinden. De Hinthamerstraat loopt vanaf de Markt oostwaarts om
verderop naar het noorden te knikken. Bij de stadsuitbreiding in de
eerste helft van de 14de eeuw kwam de Hinthamerstraat binnen de
stadsmuren te liggen.

De percelen aan de noordzijde van de Hinthamerstraat liepen van
oorsprong door tot aan de oever van de Binnendieze. Later zijn de
percelen meestal echter opgedeeld in de lengte, en werden er andere
gebouwen op de achterliggende afgesplitste delen gebouwd. Zo is het ook
bij het onderhavige perceel gegaan: in de kadastrale kaart van 1823
staat het nog als een geheel aangegeven, maar naderhand is het perceel
opgesplitst. Achter het pand ligt heden een kleine achterplaats die aan
de achterzijde wordt begrensd door een afscheiding met het perceel van
Zusters van Orthenpoort 12.

Beschrijving

Algemeen (hoofdvorm, kap):

Het pand Hinthamerstraat 118-120 heeft een langwerpige min of meer
rechthoekige plattegrond die achter de voorgevel iets schuin naar links
wegloopt. Het pand bestaat uit een voorhuis met vast achterhuis. Het
voorhuis omvat een begane grond, twee verdiepingen en een zolder met
borstwering onder een zadeldak met voorschild en topgevel aan de
achterzijde. Dit dak is gedekt met gesmoorde opnieuw verbeterde
Hollandse pannen. Achter dit bouwdeel is er een vast achterhuis van twee
bouwlagen onder een plat dak, en daarachter is er een eenlaags aanbouw
onder plat dak, met een kleine patio tussen achterhuis en aanbouw en een
doorgang tegen de oostzijde van het perceel.

Waarschijnlijk bevindt zich onder het achterhuis van het pand nog altijd
een kelder, maar is deze volgestort.

Voorgevel:

De voorgevel is een symmetrische bakstenen lijstgevel van twee
vensterassen breed, die dateert uit de vroege 19de eeuw. Op de begane
grond bevindt zich een eveneens symmetrische winkelpui van rond 1900,
die is gevat tussen smalle penanten van rode verblendsteen. De pui zelf
bestaat uit twee ingangen ter weerszijden, rechts naar de woningen en
links naar de winkel, met daartussen een groot etalageraam. De hoge
borstwering onder het raam en de sokkels van de penanten zijn voor een
groot deel uitgevoerd in hardsteen met decoratieve profilering. De
borstwering bevat twee panelen die zijn gevuld met baksteen in
visgraatverband. De kozijnen van de pui hebben een
duivenjager-profilering. De deuren zijn recente houten paneeldeuren met
bovenlichten. Hierboven en boven het venster, zijn er geprofileerde
kalven en afgeplakte bovenlichten. De kozijnstijlen hebben aan de
bovenzijde kapiteel-achtige vormen. De penanten hebben hoge
vooruitstekende hardsteen bekroningen met decoratieve elementen in
reliлf, waartussen de puilijst is gevat, met een vlak fries en een
kroonlijst.

Hierboven is de gevel opgetrokken in handvorm baksteen van vrij klein
formaat, gemetseld in kruisverband met knipvoegen. Op beide verdiepingen
zijn er twee vensters met hardstenen lekdorpels onder anderhalf-steens
strekken, waarin de venstervullingen vrij diep liggen. De kozijnen
hebben een duivenjager-profiel, en bevatten ramen uit de late 20ste
eeuw. Op de eerste verdieping gaat het om T-ramen met een vaste
middenstijl en twee tweeruits draairamen en glas-in-lood in het
bovenraam, en op de twee verdieping gaat het om dubbele draairamen met
vaste middenstijl. Die laatste vensters zijn lager dan die op de eerste
verdieping. De gevel wordt aan de bovenzijde afgesloten door een
classicistisch hoofdgestel met gepleisterde architraaf en fries en
geprofileerde houten kroonlijst op gesneden consoles met ojiefvorm.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het voorhuis is alleen zichtbaar op het niveau van de
tweede verdieping en de zolder. De gevel is hier bekleed met planken van
hout. De gevel bevat een drietal kleine raampjes en aan de linkerzijde
een toegang tot het achterliggende dakterras. De achtergevel van het
achterhuis is alleen zichtbaar op het niveau van de eerste verdieping.
Deze is in de late 20ste eeuw nieuw opgetrokken in baksteen, en bevat
twee gevelopeningen. Volgens opnamen uit 1976 en 1992/93 is de
achtergevel op de begane grond gepleisterd met aan de rechterkant een
deurkozijn en daarnaast twee zesruits schuiframen. Onder de schuiframen
zit een kelderingang. 

Ruimtelijke indeling:

Volgens een bouwtekening uit 1991 is het pand als volgt ingedeeld. Op
elk der drie hoofdbouwlagen zijn er wooneenheden voor kamerbewoning. De
begane grond bevat een gang langs de oostelijke zijmuur. Voorin het pand
bevindt zich de winkel. Daarachter zijn enkele kleine ruimtes en het
trappenhuis op de scheiding van het voor- en achterhuis, en in het
achterhuis is er een ruime achterkamer. Achter het achterhuis is er een
eenlaags aanbouw met plat dak van voor 1977, met daarin een
verblijfsruimte. De trap naar de eerste verdieping is een steektrap met
een kwart draai bovenaan. Op beide verdiepingen ligt de overloop tegen
de westelijke zijmuur. De trap naar de tweede verdieping is een
wenteltrap die een halve cirkel beslaat. Op de eerste verdieping zijn er
ruime voor- en achterkamers met daartussen het trappenhuis en diverse
kleine ruimtes, en op de tweede verdieping is er een soortgelijke
indeling, maar dan beperkt deze zich tot in het voorhuis (omdat het
achterhuis lager is). De trap naar zolder is een steektrap, die ongeveer
halverwege de diepte van deze bouwlaag is gelegen. 

Constructies:

In 1976 en 1992/93 zijn waarnemingen in het pand gedaan door de afdeling
BAM. Hierbij zijn de volgende zaken vastgesteld. 

In het voorhuis zijn de balklagen hoogstwaarschijnlijk enkelvoudig. De
eerste verdiepingsbalklaag is ter plaatse van de voorkamer verhoogd. De
kap met dakschild heeft een viertal grenen schaarspanten met balk. De
sporen zijn hergebruikte eiken sporen van een oudere kap. 

De kelder onder het achterhuis stak circa 60 cm. boven het straatniveau
en heeft een tongewelf in de langsrichting. De kelder was toegankelijk
vanaf de binnenplaats, en liep niet over de volle breedte van het pand,
zodat de gangvloer op maaiveldhoogte ligt. In de kamer op de begane
grond is er tegen de linker zijmuur een rookkanaal. De
verdiepingsbalklaag heeft twee vakken met moer- en kinderbinten. Ter
plaatse van de achtergevel van het voorhuis zit in de balklaag van de
tweede verdieping een moerbalk met sleutelstuk. 

Interieurelementen:

De gang op de begane grond, die aan de rechterzijde van het pand loopt
van de voorgevel tot de achtergevel, heeft betontegels. Op de begane
grond bevindt zich verder een gesneden kastenwand en een aantal
paneeldeuren uit de 19de eeuw. De voorkamer op de verdieping heeft een
fraaie omtimmering, stucwerkplafond en een marmeren schoorsteen (XIX).
De trap naar de tweede verdieping is een trap met wrongstukken (XIX).

Op de tweede verdieping bevindt zich een aantal in houtstructuur
geschilderde deuren (XIX). In het achterhuis is er tegen de westelijke
zijmuur een betegelde schoorsteenmantel (circa 1920) met daarboven een
gebogen gestukadoorde boezem met allegorische figureren, voorstellende
muziekinstrumenten, guirlandes en een beestenkop (XIXA). De ramen zijn
omtimmerd (XIXB). Op de verdieping is er een betegelde schoorsteenmantel
(circa 1920). 

Erf, bijgebouwen, diversen:

Achter de 19de-eeuwse eenlaags achterbouw  is een kleine plaats die
onder de bescherming valt.Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het pand Hinthamerstraat 118-120 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. De ligging tegenover de Clarastraat, met de
voorgevel als straatbeeld afsluiting, draagt nog bij aan de
stedenbouwkundige waarde. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
huis, met een bakstenen lijstgevel uit de vroege 19de eeuw en een gave
winkelpui van rond 1900.

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis uit
de 15de-17de eeuw (achterhuis) en de vroege 19de eeuw (voorhuis). In het
pand zijn bij diverse verbouwingen moderniseringen doorgevoerd. Het
vernieuwde voorhuis en de winkelpui van rond 1900 zijn daarvan de meest
duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een historisch
woon-werkhuis dat rond 1900 deels tot winkel is verbouwd. Deze
ontwikkeling is in de architectuur afleesbaar, en maakt deel uit van de
voortgaande ontwikkeling van de Hinthamerstraat tot winkelstraat, die in
grote lijnen van west naar oost verliep.

Het object Hinthamerstraat 118-120, bestaande uit een achterhuis uit de
15de-17de eeuw en een vroeg 19de–eeuws voorhuis met lijstgevel en
winkelpui van rond 1900, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 118-120	’s-Hertogenbosch,
GMSP II

  PAGE  5 

