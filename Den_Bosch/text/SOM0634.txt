’s-Hertogenbosch

Kruisstraat 24

Kadastraal	: ’s Hertogenbosch, G-0883

Monumentnr.     :  SOM0634 

Huidige functie	: leegstaand	Bouwjaar	: kern XVI-XVIIa, voorgevel XIXB

Architect	: 

Oorspr.functie	: woon-werkhuis

 

Verbouwingen	: 2007

Archief		: Gemeente ’s-Hertogenbosch, afdeling BAM

Datum document: 4-1-2008



   SHAPE  \* MERGEFORMAT    

globale aanduiding van het perceel

Context

(Bouw)historie:

Het kleine pand Kruisstraat 24 bevat op de begane grond een winkelruimte
en daarboven woonruimte. Het huis werd vroeger “De Kleine Zoutkist”
en na 1742 “De Witte Schoen” genoemd. Het dateert in kern
waarschijnlijk uit de tweede helft van de 16de of de vroege 17de eeuw.
Rond 1800 werd de gevel verbouwd in de vorm van een lijstgevel en
waarschijnlijk is het pand toen tevens met een bouwlaag verhoogd,
waarbij een kap met een geringe dakhelling evenwijdig aan de straat werd
geplaatst. In de tweede helft van de 19de eeuw zijn in de voorgevel
T-schuiframen geplaatst en is de gevel gepleisterd. In de vroege 20ste
eeuw is de kap gewijzigd en later in die eeuw is die aan de achterzijde
verwijderd ten gunste van een dakterras. De achtergevel werd toen
verhoogd met houten platen. De ramen in de voorgevel zijn in de tweede
helft van de 20ste eeuw gewijzigd.

Ligging:

Het gebouw is gelegen aan de westzijde van de Kruisstraat in een
gesloten gevelwand. Deze straat is net buiten de oude 13de-eeuwse kern
van de stad gelegen. De straat liep aan de buitenzijde van de eerste
stadsmuur. De straat werd in de 14de eeuw omschreven als 'de straat
strekkende van de Vismarkt tot het Minderbroedersklooster', of '...tot
de boomgaard van de Minderbroeders'. De naam Kruisstraat dateert
vermoedelijk uit de 18de eeuw.

Na ontmanteling van de stadsmuur in het midden van de 14de eeuw nam het
belang van de straat toe. De stadsgracht aan de oostzijde van de straat
werd in de 15de en 16de eeuw gedempt en bebouwd. 

Het onderhavige perceel is relatief klein. Van oorsprong zal het dieper
zijn geweest ofwel hebben behoord bij het perceel op de hoek van de
Kruisstraat en de Korenbrugstraat, dat minstens sinds 1822 rechts en
achter het kleine perceel aansluit. Achter het perceel ligt een open
plaats.

Beschrijving

Algemeen (hoofdvorm, kap):

Het pand heeft een rechthoekige plattegrond die ongeveer twee keer zo
lang als breed is. Het gebouw bevat een kelder, begane grond, twee lage
verdiepingen en voorop het pand een zolder zonder borstwering met
daarachter een dakterras. Het dak is plat met aan de voorzijde een
dakschild met een geringe helling, gedekt met rode muldenpannen.
Halverwege het dakschild staat boven de linker zijmuur een vernieuwde
bakstenen schoorsteen.

Voorgevel:

De voorgevel is een gepleisterde lijstgevel van twee vensterassen breed,
daterend uit de tweede helft van de 19de eeuw. Voor de gevel ligt links
een kelderluik met een oud ijzeren rooster. Op de begane grond bevindt
zich een symmetrische winkelpui die van rond 1900 dateert maar is
gewijzigd. Deze bevat een centrale ingang met een recente deur en
daarboven een geprofileerd kalf en een dichtgezet bovenlicht. Ter
weerszijden bevinden zich gepleisterde plinten en borstweringen met een
bolle deklijst. De etalagevensters hierboven hebben vernieuwde ramen.
Vensters en ingang zijn gevat tussen houten stijlen met verdiepte
panelen en ‘dekplaten’. De puilijst is in de tweede helft van de
20ste eeuw verwijderd en/of afgetimmerd. Boven de pui is de gevel
gepleisterd met horizontale schijnvoegen. Op de verdieping bevinden zich
twee licht getoogde vensters met in het pleisterwerk door middel van
schijnvoegen aangegeven strekse bogen. De kozijnen zijn voorzien van
duivenjager-profiel en bevatten recente T-draairamen. Op de tweede
verdieping zijn er direct onder de gevellijst twee vensters met kozijnen
met duivenjager-profiel en dubbele 4-ruits draairamen (XXB). De gevel
wordt afgesloten door een vrij eenvoudig houten hoofdgestel met
architraaf vlak fries en kroonlijst. 

Zijgevels:

Het pand wordt aan beide zijden begrensd door bebouwing. De linker
zijgevel steekt boven het buurpand uit, maar is niet zichtbaar vanaf de
straat. 

Achtergevel:

De achtergevel is niet vanuit de openbare ruimte zichtbaar. Een
veldwerktekening uit het archief van de afdeling BAM uit 1995 geeft
echter het volgende beeld van de buitenzijde van de achtergevel. De
gevel is opgetrokken in onregelmatig metselwerk dat waarschijnlijk uit
de 16de eeuw dateert en bevat diverse bouwsporen. Er zijn balkankers
aangebracht op ruim twee en ruim drie meer hoogte, waarbij ййn van de
hogere is aangebracht in het metselwerk waarmee een oud venster is
dichtgezet. Dit duidt op een interne verhoging van de begane grond.
Restanten van het oude eiken kozijn zijn nog aanwezig. Een kleiner
venster is links in de gevel net onder de recentere balklaag gemaakt. Op
een hoger niveau bevindt zich een stroomlaag, waarboven de gevel rond
1800 circa een meter is opgehoogd in baksteen, met een venster in het
midden. Daarboven bevindt zich uiterst rechts een verticale strook
baksteenwerk (waarschijnlijk XIX). Links daarvan is de gevel in de 20ste
eeuw opgehoogd, bekleed met houten delen.

Ruimtelijke indeling:

Een bouwtekening uit 2007 en een rapport van de afdeling BAM uit 2006
geven het volgende beeld van de indeling van het pand. Onder het gehele
huis bevindt zich een kelder, die vanouds bereikbaar is via een luik en
een trap rechts voorin. De begane grond is ongedeeld met tegen de
rechter zijmuur de trap naar de bovenwoning. Verdere gegevens over de
ruimtelijk indeling zijn niet voorhanden.

Constructies:

Volgens een het documentatierapport van de afdeling BAM uit 2006 bevat
het pand de volgende constructies. De kelder heeft een tongewelf haaks
op de straat. In de voormuur zit links een koekoek, waardoor de kelder
waarschijnlijk toegankelijk was vanaf de straat. Rechts in deze muur zit
nog een kleine nis, mogelijk een dichtgemaakt kelderlicht. Onder de
voorste helft van de kelder is een grote beerput aanwezig, gedekt met
een stenen koepelgewelf. De oude keldertrap rechts voorin is gemetseld
met vlechtingen in het muurwerk. Achter de trap zit een gemetselde
stortkoker, die op de beerput uitkomt. 

Beide zijmuren zijn op de begane grond vrij gemetseld met stenen van
uniforme grootte uit de 16de of vroege 17de eeuw. In de linker zijmuur
zit halverwege een kleine getoogde doorgang of nis en in de hoek met de
achtermuur is er een terugliggend muurvlak. Tegen de achtermuur staat
een voorzetmuur.

De eerste verdiepingsbalklaag is samengesteld. Van de moerbalken is
alleen de voorste nog aanwezig. Deze is aan beide zijden voorzien van
geprofileerde sleutelstukken met gutswerk en kapelletjes. Door de
vormgeving zijn ze te dateren in de laatste helft van de 16de eeuw. In
het eerste en tweede balkvak zijn de oude kinderbinten nog aanwezig, in
het derde betreft het hergebruikte kinderbinten. 

Aan het metselwerk van de achtergevel valt af te lezen dat het pand
oorspronkelijk mogelijk een verdieping lager is geweest. De huidige kap
dateert uit de vroege 20ste eeuw. 

De zijgevels van het voorhuis zijn gemeenschappelijk met de buurpanden.

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kruisstraat 24 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kruisstraat vormen een fraai
historisch ensemble. Daarnaast heeft het pand architectonische waarde
vanwege zijn historische hoofdvorm en de gepleisterde lijstgevel uit de
19de eeuw.

2. Bouw- en/of kunsthistorische waarden

Het pand heeft bouwhistorische waarde vanwege de oude kelder, muren en
de eerste verdiepingsbalklaag in het voorhuis, die vermoedelijk uit de
16de of vroege 17de eeuw dateren. Rond 1800 en later in de 19de eeuw is
het pand ingrijpend gemoderniseerd. Hierbij werd de gevel gewijzigd en
is het pand waarschijnlijk verhoogd. Ook de onderdelen uit deze
bouwfasen hebben bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
dat van oorsprong dateert uit de 16de of vroege 17de eeuw, waarin
diverse wijzigingen herkenbaar zijn uit verschillende historische
perioden, met name uit de periode rond 1800 en uit de tweede helft van
de 19de eeuw.

Het object Kruisstraat 24, bestaande uit een huis dat in kern uit de
16de of vroege 17de eeuw dateert, met een lijstgevel uit de tweede helft
van de 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kruisstraat 24				’s-Hertogenbosch, GMSP II

  PAGE  1 

