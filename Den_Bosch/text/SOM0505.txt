’s-Hertogenbosch

Vughterstraat 213-215

Kadastraal	: ’s Hertogenbosch, G-5975

Monumentnr.     : SOM0505

Huidige functie	: winkel-woning	Bouwjaar	: XIXB, kern XVII

Architect	: 

Oorspr.functie	: woon-werkhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 07-05-2007



 

globale aanduiding van het perceel

Context

(Bouw)historie:

Het pand Vughterstraat 213-215 stond vroeger bekend onder de historische
naam “St. Jacobs stal” en later als “De Groene Wei”. In de
tweede helft van de 19de eeuw is dit oude pand deels of geheel vernieuwd
en voorzien van een nieuwe voorgevel. Op het achterterrein staat tot aan
de Westwal bebouwing uit 1905 (behoort nu niet meer tot het perceel).
Dit was een smederij met magazijn en bovenwoning. Het pand aan de
Vughterstraat is waarschijnlijk in dezelfde periode gebouwd/verbouwd als
het linker buurpand, nr. 217. In de 20ste eeuw is weinig aan het gebouw
veranderd.

Ligging:

Het pand ligt op een smal perceel aan de noordelijke zijde van de
Vughterstraat op de voor Den Bosch kenmerkende smalle strookverkaveling
tussen straat en achterliggende Westwal aan de Dommel, buiten de tweede
stadsmuur uit de 14de eeuw. Het perceel liep oorspronkelijk door tot aan
de Westwal. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms zelfs middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis en heeft een
rechthoekige plattegrond. Zowel het voorhuis als het achterhuis heeft
een begane grond, eerste verdieping en een zolder. Het voorhuis heeft
een zadeldak met schild aan de voorzijde en is gedekt met rode
verbeterde Hollandse pannen, net als het zadeldak op het achterhuis. Dit
achterhuis is iets lager dan het voorhuis. Een brandmuur scheidt beide
bouwdelen van elkaar.

Voorgevel:

De voorgevel is gepleisterd en voorzien van schijnvoegen. Uiterst rechts
in de gevel is de ingang tot de bovenwoning gesitueerd. Links hiervan de
winkelpui met centraal de winkelingang met dubbele deuren en bovenlicht
met glas-in-lood binnen een geprofileerde omlijsting. Aan weerszijden
van deze winkelingang een venster (raam nieuw). Op de verdieping drie
vensters met schuiframen en bovenlicht met glas-in-lood. In het
pleisterwerk is boven de vensters een schijnstrek aangebracht en onder
de vensters zit een hardstenen lekdorpel. De gevel wordt afgesloten door
een eenvoudige kroonlijst.

Zijgevels:

Het pand wordt aan beide kanten begrensd door belendende bebouwing.
Beide zijgevels zijn dan ook niet zichtbaar en niet opgenomen in de
beschrijving.

Achtergevel:

De achtergevel is niet zichtbaar vanuit de openbare ruimte.

Ruimtelijke indeling: 

Over de ruimtelijke indeling is geen documentatie voorhanden. Vanaf de
openbare weg is zichtbaar dat de begane grond van het voorhuis in
gebruik is als winkel. Rechts hiervan is de opgang naar de bovenwoning.
Op de begane grond is er sprake van een en suiteverdeling met voorin de
winkel, en achter in een kamertje (woonvertrek?). Rechts in de winkel
bevindt zich ook nog een deur (mogelijk naar de achterliggende hal). Op
de verdieping zijn de woonvertrekken.

Constructies:

Over de constructie van het geheel is geen documentatie voorhanden.

Interieurelementen

Aan de hand van waarnemingen vanaf de openbare weg kan geconcludeerd
worden dat er zich op de begane grond nog interieurelementen bevinden
uit het eerste kwart van de 20ste eeuw, zoals een granitovloer en het
winkelinterieur. Of er verder in het pand nog waardevolle
interieurelementen aanwezig zijn is niet duidelijk. Hierover is geen
documentatie voorhanden.

Erf, bijgebouwen, diversen:

Niet van toepassing.Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het pand Vughterstraat 213-215 heeft stedenbouwkundige waarde vanwege de
ligging op oude kavels, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch.

Samen met de belendende panden (nrs. 211 en 217) en de overige bebouwing
(met voornamelijk 19de-eeuwse voorgevels) aan de Vughterstraat heeft het
geheel een hoge ensemblewaarde. 

2. Bouw- en/of kunsthistorische waarden

Het object heeft bouwhistorische waarde als zijnde een gaaf bewaard
19de-eeuws winkel-woonhuis. Het is een goed voorbeeld van een voorhuis
met vast achterhuis, waarvan de indeling in grote lijnen nog intact is. 

3. Cultuurhistorische waarden

Goed voorbeeld van een 19de-eeuws winkel-woonhuis dat zijn
oorspronkelijke functie behouden heeft. Het geheel is typerend voor de
bebouwing aan de Vughterstraat: panden met veelal laat 19de-eeuwse
gevels op smalle en diepe percelen die voornamelijk een woon-werk
bestemming hebben. Als representant van de ontwikkelingen in de tweede
helft van de 19de eeuw, toen vele oude huizen langs de belangrijkste
straten in Den Bosch geheel of gedeeltelijk van nieuwe voorgevels werden
voorzien, vaak in samenhang met de nieuwe winkelfunctie, heeft het pand
dan ook cultuurhistorische waarde.

Het object Vughterstraat 213-215, bestaande uit een goed bewaard
gebleven 19de-eeuws winkel-woonhuis, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 213-215                         
       ’s-Hertogenbosch, GMSP II

  PAGE  1 

