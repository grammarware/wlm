’s-Hertogenbosch

Postelstraat 17

Kadastraal	: ’s Hertogenbosch, G-0800

Monumentnr.     : SOM0475

Huidige functie	: kinderdagverblijf-woning	Bouwjaar	: 1905, oudere kern

Architect	: 

Oorspr.functie	: woon-werkhuis

 

Verbouwingen	: 1905,1962

Archief		: Gemeente ’s-Hertogenbosch, afdeling BAM

Datum document:17-09-2007



                                                                    
globale aanduiding van het perceel

                           Context

(Bouw)historie:

Het pand Postelstraat 17 dateert in zijn huidge vorm grotendeels uit
1905 en is het resultaat van een grote verbouwing van een ouder pand.
Mogelijk zijn er in het pand nog elementen van deze oudere kern bewaard
gebleven, zoals een oudere fundering en oud opgaand muurwerk. Het pand
is in 1905 gebouwd als winkel-woning. Tegen het midden van de 20ste eeuw
had het pand zijn winkelfunctie verloren. In 1962 waren alle
scheidingswanden op de begane grond reeds verdwenen en was het pand in
gebruik als magazijn (begane grond) en woning (verdieping). In dat jaar
werd de pui gewijzigd. De oorspronkelijke winkelingang en het
etalagevenster werden vervangen door inrijdeuren ten behoeve van de
magazijnfunctie. Recentelijk zijn deze inrijdeuren weer verwijderd en
heeft de pui gedeeltelijk een nieuwe indeling gekregen waarbij er wordt
verwezen naar de oorspronkelijke pui uit 1905. 

Ligging:

Het pand ligt aan de oostelijke zijde van de Postelstraat, in de
bebouwingsring tussen de eerste en tweede stadsmuur. Op de kadastrale
minuut uit ca. 1823 is zichtbaar dat het hier oorspronkelijk gaat om het
achtererf van het pand Vughterstraat 37. Waarschijnlijk is het perceel
in de loop van de 19de eeuw opgesplitst. Achter het pand lag links
oorspronkelijk een open plaatsje, maar het perceel is tegenwoordig
helemaal bebouwd. Zuidelijk hiervan een 2-laags aanbouw onder plat dak
(1905).

De Postelstraat dankt zijn naam aan het voormalige Refugiehuis der nog
altijd bestaande Abdij van Postel. De Abdij had in 1258 van een
vrijgevig Bosch poorter, Lambertus Sus genaamd, daar een huis gekregen. 

Beschrijving

Algemeen (hoofdvorm, kap):

Het pand heeft een begane grond, verdieping en zolder onder een afgeplat
dak met een breed voordakschild aan de straatzijde. In dit dakschild
zijn twee dakkapellen opgenomen aan weerszijde van een bakstenen
dakkapel die de daklijst onderbreekt. Het dakvlak is gedekt met rode
kruispannen. Het geheel heeft een rechthoekige plattegrond met rechts
achter een 2-laags aanbouw onder plat dak (1905).

Voorgevel:

De drie vensterassen brede voorgevel is opgetrokken in rode
verblendsteen. Dit metselwerk wordt rond de vensters verlevendigd door
pleisterwerk (imitatie natuursteen). Links op de begane grond is de
ingang van de bovenwoning. Rechts hiervan het recent vernieuwde deel van
de pui, met uiterst rechts de ingang tot de begane grond. De
detaillering in de bovenlichten herinnert nog aan de tudorboogvormige
vensteropeningen in de oorspronkelijke pui uit 1905.

Op de verdieping heeft het pand drie vensters met een hoefijzerboog. Het
venster links en het venster rechts bevatten schuiframen en hebben een
3-ruits bovenlicht. Het centrale venster is breder en heeft een
T-schuifraam en een 4-ruits bovenlicht. De vensters hebben een markante
detaillering met een Moorse uitstraling: een hoefijzerboog met kleurrijk
mozaпek in de boogvelden (bij het rechter venster is deze boogvulling
verdwenen) en een hanenkam uitgevoerd in pleisterwerk waardoor het lijkt
alsof het is uitgevoerd in natuursteen. In het pleisterwerk tussen de
vensters zijn afgeschuinde hoeken aangebracht en non-figuratieve details
ingekerfd waardoor de indruk van pilasters wordt gewekt. 

Deze opmerkelijke detaillering zet zich in versoberde vorm door rond het
venster in de bakstenen dakkapel. Dit venster bevat een enkel raam en
een 3-ruits bovenlicht. De dakkapel is uitgevoerd met een topgeveltje
dat wordt afgedekt door natuurstenen dekplaten en een rond natuurstenen
topornament. Aan weerszijden van deze dakkapel wordt de gevel afgesloten
door een lijst met siermetselwerk (twee dubbele fantasie tandlijsten) en
een eenvoudige geprofileerde daklijst.

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is niet zichtbaar vanuit de openbare ruimte.

Ruimtelijke indeling:

De begane grond is geheel in gebruik als kinderdagverblijf. De
oorspronkelijke trap naar de bovenwoning bestaat niet meer. Deze was
vroeger halverwege de gang naar het open plaatsje gesitueerd. De gang
lag tegen de linker zijmuur. Het voorste deel van deze gang bestaat nog;
hier bevindt zich nu de opgang naar de bovenwoning. Op de verdieping en
zolder zijn woonvertrekken. De stookplaatsen liggen (volgens de
ontwerptekening uit 1905) tegen de rechter zijgevel. 

Constructies:

Over de constructies van het pand is geen documentatie voorhanden. 

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Postelstraat 17 is van stedenbouwkundig belang vanwege de
samenhang met de historische gebouwde omgeving en de ligging op een oud
kavel waarmee wordt verwezen naar de historische verkavelingsstructuren
in dit gedeelte van de binnenstad van ’s-Hertogenbosch. Het huis staat
op het achterdeel van het perceel aan de Vughterstraat. Daarnaast is het
een goed en in uiterlijke verschijningsvorm gaaf voorbeeld van
Jugendstil waardoor het pand architectonische waarde heeft. Omdat gevels
in deze stijl niet veel voorkomen in de binnenstad van Den Bosch heeft
het pand een zeldzaamheidswaarde. Binnen de Postelstraat heeft de gevel
een zeer beeldbepalende werking. 

2. Bouw- en/of kunsthistorische waarden

Het pand heeft bouwhistorische waarde vanwege de oudere kern. Mogelijk
zijn er intern nog elementen van deze oude kern bewaard gebleven. De
markante voorgevel van het pand heeft kunsthistorische waarde vanwege de
typische Jugendstil vormgeving.

3. Cultuurhistorische waarden

Als voormalige en nog goed als zodanig herkenbare winkel-woning uit het
begin van de 20ste eeuw heeft het pand cultuurhistorische waarde.

Het object Postelstraat 17, bestaande uit een voormalige winkel-woning
uit het begin van de 20ste eeuw met markante voorgevel en een oudere
kern, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Postelstraat 17                               
             ’s-Hertogenbosch, GMSP II

  PAGE  1 

