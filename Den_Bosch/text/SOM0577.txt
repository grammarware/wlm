’s-Hertogenbosch

Hinthamereinde 76

Kadastraal	: ’s Hertogenbosch, H-6367

Monumentnr.     : SOM0577

Huidige functie	: woning	Bouwjaar	: voorhuis XV-XVI, achterhuis XIX?,
voorgevel midden 19de eeuw 

Architect	: 

Oorspr.functie	: woon-werkhuis

 

Verbouwingen	: kort na 1984

Archief		: Gemeente ’s-Hertogenbosch, afdeling BAM

Datum document: 4-06-2007



globale aanduiding van het perceel

Context

(Bouw)historie:

Het pand Hinthamereinde 76, vanouds genaamd ‘de Olymolen’ of ‘ de
Eegd’ bestaat uit een voorhuis en een vast achterhuis. Het voorhuis
dateert in kern uit de 15de of 16de eeuw, en bevat nog delen van een
samengestelde verdiepingsbalklaag (oorspronkelijk voorzien van
peerkraalsleutelstukken) en restanten van een houtskelet. Waarschijnlijk
is het achterhuis 19de-eeuws. Na 1823 is het pand bij het buurpand ter
rechterzijde (nr.78) gevoegd. Ongeveer rond het midden van de 19de eeuw
kreeg het pand een nieuwe gepleisterde lijstgevel. Kort na 1984 werd het
pand verbouwd, teneinde het weer af te scheiden van het buurpand nr.78,
als aparte woning. Hiertoe is een ingang in de voorgevel gemaakt en werd
deze verder gerenoveerd, is het interieur (dat eerder als kantoor en
opslagruimte in gebruik was) nieuw ingedeeld, waarbij de brandmuur
opnieuw werd opgetrokken. Ook is de achtergevel gesloopt, waarna een
nieuwe iets meer naar voren werd gebouwd, en is de kap vernieuwd met een
andere constructie. De ingang in de voorgevel en de nieuwe achtergevel
zijn in historiserende vorm ontworpen. 

De bij het bouwhistorisch onderzoek aangetroffen restanten van het
houtskelet zijn vermoedelijk bij de interne renovatie door voorzetwanden
aan het zicht onttrokken.

Ligging:

Het pand is gelegen aan de noordwestzijde van het Hinthamereinde in een
gesloten gevelwand. Het Hinthamereinde is al sinds de late 12de eeuw een
belangrijke uitvalsweg die het centrum van de stad met het omliggende
gebied verbindt. De straat liep in noordoostelijke richting naar
Rosmalen. Het zuidelijke deel van het Hinthamereinde tot aan de Hofstad
was bij de stadsuitbreiding in de eerste helft van de 14de eeuw al
binnen de stadsmuren komen te liggen. Kort na 1500 werd ook het
noordelijke deel van het Hinthamereinde (ongeveer tussen de Hofstad en
de Muntelstraat), waar het onderhavige pand ligt, bij een kleine
stadsuitbreiding binnen de stadsmuur getrokken.

De percelen aan de noordwestkant van het betreffende gedeelte van het
Hinthamereinde strekten zich van oorsprong uit tot aan de Binnendieze,
die ongeveer ter plekke van de Verlengde Krommeweg liep. In de
kadastrale kaart van 1823 heeft het betreffende perceel echter al een
veel kortere lengte. Het perceel van nr.76 is naderhand iets uitgebreid
naar het zuidwesten met een stukje grond achter het linker buurpand.
Achter het pand en het aansluitende gedeelte achter het buurpand ligt
een tuin, die met schuttingen is afgescheiden van andere achterplaatsen
en –tuinen. 

Beschrijving

Algemeen (hoofdvorm, kap):

Het pand heeft een langwerpige, tamelijk smalle, rechthoekige
plattegrond. Het voorhuis bevat een begane grond, een verdieping en een
zolder, terwijl het lagere achterhuis een begane grond en een zolder met
borstwering bevat. Het zadeldak op het voorhuis heeft aan de voorzijde
een wolfseinde, en is gedekt met rode muldenpannen. Het zadeldak op het
achterhuis is gedekt met rode en gesmoorde oud Hollandse pannen. Beide
daken bevatten enkele moderne dakramen. 

Voorgevel:

De voorgevel is een gepleisterde lijstgevel van rond het midden van de
19de eeuw, met op de begane grond links de recente ingang en rechts een
venster. De gevel heeft een lage gepleisterde plint en is daarboven
voorzien van horizontale schijnvoegen. De ingang bevat een kozijn met
duivenjagerprofiel, een paneeldeur en een bovenlicht. Het venster heeft
ook een nieuw kozijn met duivenjager-profiel en een zesruits schuifraam.
Boven de deur en het venster zijn in het pleisterwerk strekse bogen
aangegeven. Op oude foto’s is dit niet het geval. Op de verdieping
zijn twee tamelijk kleine vensters met gepleisterde lekdorpels, kozijnen
met duivenjagerprofiel en vernieuwde zesruits schuiframen. In het
pleisterwerk boven de vensters zijn twee lateien aangegeven. Daarboven
sluit een classicistisch hoofdgestel de gevel af, met een gepleisterde
architraaf en fries en een rijk geprofileerde houten kroonlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De nieuwe achtergevel is vanuit de openbare ruimte niet zichtbaar, maar
is volgens de bouwtekening uit 1984 uitgevoerd als tuitgevel, met op de
begane grond een ingang en een venster, en op de verdieping een venster,
alle in historiserende vormen. 

Ruimtelijke indeling:

Volgens een bouwtekening uit 1984 bevatte het pand destijds op de begane
grond twee grote ruimtes die toegankelijk waren vanuit nr.78 en die
werden gescheiden door een muur zonder doorgangen. Deze muur markeerde
echter niet het punt tussen het voorhuis en het lagere achterhuis, maar
stond een paar meter verder naar achter. Op de verdieping en de zolder
was de oorspronkelijke brandmuur tussen voor- en achterhuis nog wel
intact. Bij de verbouwing kort na 1984 is de muur op de begane grond
verplaatst naar de plek van de oorspronkelijke brandmuur. Achter de
nieuwe ingang in de voorgevel werd een halletje ondergebracht en
achterin het voorhuis kwamen enkele kleine facilitaire ruimtes en een
trappenhuis, evenals op de verdieping. De zolder van het voorhuis werd
niet onderverdeeld. 

Constructies:

De zijmuren zijn volgens de bouwtekening uit 1984 grotendeels
gemeenschappelijk met de buurpanden. De linkerzijmuur van het achterhuis
is volgens die bouwtekening beduidend dikker dan die in het voorhuis,
waardoor er een sprong is in de muur ter plekke van de overgang van
voor- en achterhuis.  

De verdiepingsbalklaag in het voorste deel van het voorhuis bestaat uit
drie vakken moer- en kinderbalken met strijkbalk tegen de voorgevel. Op
foto’s uit circa 1985 zijn er enkele sleutelstukken met
peerkraalprofiel, Deze zijn thans (na het destijds gedeeltelijk
vernieuwen van de samengestelde balklaag) niet meer aanwezig. De
destijds aangetroffen  restanten van een houtskelet zijn niet meer
zichtbaar. De overige balklagen zijn enkelvoudig. De brandmuur en de kap
zijn kort na 1984 vernieuwd.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamereinde 76 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. De gevelwanden van het Hinthamereinde vormen een
fraai historisch ensemble. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
huis, met een fraaie lijstgevel van rond het midden der 19de eeuw.

2. Bouw- en/of kunsthistorische waarden

Het pand heeft bouwhistorische waarde als voorbeeld van een in diverse
bouwfasen in zijn huidige gedaante tot stand gekomen historisch huis.
Dit huis bestaat uit een voorhuis met een bouwkundige kern uit de 15de
of 16de eeuw, met zijmuren (met restanten van een houtskelet) en een
deel van de samengestelde verdiepingsbalklaag (oorspronkelijk met
peerkraalsleutelstukken), en een vast achterhuis. In later eeuwen zijn
in het pand diverse verbouwingen en moderniseringen doorgevoerd. De
voorgevel van rond het midden der 19de eeuw is daarvan de meest
duidelijke uiting.

3. Cultuurhistorische waarden

Het gebouw heeft cultuurhistorische waarde als een in kern
laatmiddeleeuws woon-werkhuis waarin diverse vernieuwingen herkenbaar
zijn uit verschillende historische perioden. 

Het object Hinthamereinde 76, bestaande uit een in kern 15de-16de-eeuws
voorhuis met vast achterhuis en gepleisterde lijstgevel van het midden
der 19de eeuw, is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Hinthamereinde 76		’s-Hertogenbosch, GMSP II

  PAGE  1 

