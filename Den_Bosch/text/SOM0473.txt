’s-Hertogenbosch

Pensmarkt 30-34

Kadastraal	: ’s Hertogenbosch, G-6897

Monumentnr.     : SOM0473

Huidige functie	: winkel-woningen	Bouwjaar	: kern XIII-XIV, latere
bouwdelen XVIII-XIX, voorgevels XIXb (rechts), ca.1865 (links) 

Architect	: 

Oorspr.functie	: twee woon-werkhuizen

 

Verbouwingen	: 1909, 1919, 1934, 1941, 1949, 1953, 1958, 1964, 1965,
1974, 1983, 1991, 2007

Archief		: Gemeente ’s-Hertogenbosch, afdeling BAM

Datum document: 21-04-2008



globale aanduiding van het perceel

Context

(Bouw)historie:

Het complex Pensmarkt 30-34 is een groot geheel waarin op de begane
grond een winkel met magazijn is gevestigd, met woningen op de
verdiepingen. Het complex is samengesteld uit twee oude naast elkaar
gelegen huizen aan de Pensmarkt en jongere bouwdelen erachter. Het
linker pand werd vroeger “’t Wapen van Oistenrijck” (1603) en
later “De Groote Clock” (1638) genoemd. Het rechter droeg de namen
“In Engeland” (1504), “De Gans” (1661), “De Halve Maen” en
“De Olijfboom”. Achter de twee huizen aan de Pensmarkt bevindt zich
nog het casco van een gebouw dat het oudste deel van het complex is, in
kern daterend uit de vroege 13de eeuw. Het type van dit bouwdeel wordt
wel ‘stenen kamer’ genoemd. Later in de 13de eeuw of in de 14de eeuw
werd rechts naast het pand een versterkt huis gebouwd dat de naam
Middelburg kreeg. Ergens in deze periode werd ook het voorterrein aan de
Pensmarkt bebouwd. In de 15de of de 16de eeuw werd dit bouwvolume aan de
Pensmarkt verdeeld in twee naast elkaar gelegen huizen. In de eerste
helft van de 19de eeuw is in het oudste bouwdeel, dat inmiddels dus
achterhuis was geworden een stucplafond met tandlijst aangebracht dat
thans nog aanwezig is, en ook werd hier een stookplaats gewijzigd. Reeds
voor 1832 is achter dit volume nog een achterhuis gebouwd dat
grotendeels los stond, en ook was helemaal achterop het huidige perceel
een pand gebouwd aan de Dode Nieuwstraat (destijds nog een apart
perceel, thans beschreven als apart monument Dode Nieuwstraat 33). Het
rechter huis aan de Pensmarkt kreeg in het tweede kwart van de 19de eeuw
een nieuwe voorgevel, en het linker kreeg enkele decennia later ook een
nieuwe gevel. In de tweede helft van de 19de eeuw werd het achterterrein
verder volgebouwd met verschillende bouwdelen. 

Het linker huis aan de Pensmarkt werd rond 1900 verhoogd met een zolder
onder plat dak in plaats van een kap. In dit huis was tot 1919 een
winkel gevestigd, die in dat jaar werd verbouwd tot cafй-restaurant.
Tegen de oude brandmuur, die na sloop van een klein achterhuis
functioneerde als achtergevel, werd een nieuw ruim trappenhuis gebouwd
over de volle breedte van het huis. De trap gaf eerst toegang tot een
nieuwe tussenverdieping, waarboven op de eigenlijke eerste verdieping
een galerij met vide werd gemaakt. Het oude brede achterhuis uit de 13de
eeuw, dat hier nog achter lag, behoorde in 1919 bij het rechter huis aan
de Pensmarkt, evenals het achterste deel van het perceel. In dat jaar
werd de kap van het oude achterhuis verwijderd en vervangen door een
plat dak. In 1934 vestigde zich in de twee huizen aan de Pensmarkt en
het oude achterhuis op de begane grond een schoenwinkel van Van Haren.
In deze periode breidde het concern uit Waalwijk, dat in 1929 was
opgericht snel uit. In het betreffende complex aan de Pensmarkt werden
diverse tussenmuren verwijderd en er werd een nieuwe brede winkelpui
gebouwd. Later in de 20ste eeuw zijn de achterliggende tussenmuren op de
begane grond grotendeels gesloopt teneinde een nog grotere winkelruimte
te creлren. Thans is Van Haren nog altijd in het pand gevestigd. 

Ligging:

Het complex is gelegen aan de westzijde van de Pensmarkt in een gesloten
gevelwand. De Pensmarkt is vanouds een deel van het grote driehoekige
(markt)plein dat het middelpunt van de stad vormt. In de beginperiode
van de stad (de 13de eeuw) werden op dit plein gebouwen met stedelijke
functies gecreлerd, zoals een lakenhal (later vleeshal), een broodhuis
en het eerste stadhuis. Met de aaneengesloten bouw van deze panden werd
het westelijke deel van de Markt van het oostelijke afgescheiden. Dit
westelijke gedeelte, dat de vorm heeft van een zeer brede straat, werd
vanwege de hier verhandelde producten Pensmarkt genoemd. Het bouwblok
ten westen van de Pensmarkt ligt op het hoogste punt van de oude stad,
zeker na enige ophogingen die in de 13de eeuw plaatsvonden. In de 13de
eeuw zijn in de naaste omgeving aan de Markt de eerste grote stenen,
burgerlijke huizen van de stad gebouwd. Dit gebeurde op grote percelen
die aan de westzijde tot aan de eerste stadsmuur reikten. In de volgende
eeuwen zijn deze grote percelen stukje bij beetje opgesplitst in
kleinere kavels. Dit geldt ook voor het onderhavige perceel, dat
waarschijnlijk is afgesplitst van een groter perceel dat ook nr.36
omvatte. Op het achterterrein van een aantal van de grote percelen in de
zuidelijke helft van het bouwblok werd in de 13de eeuw het klooster van
de Minderbroeders (Franciscanen) gevestigd. Dit klooster werd onder
andere ontsloten door de Minderbroedersstraat. Achter Pensmarkt 30-34
lag destijds het klooster. Na de confiscatie van het klooster in de 16de
eeuw is de grond uitgegeven aan particulieren.

Het perceel van Pensmarkt 30-34 loopt thans door tot aan de Dode
Nieuwstraat (waar Dode Nieuwstraat 33 staat, dat afzonderlijk voor de
gemeentelijke monumentenlijst is beschreven). In 1832 was Pensmarkt 28
al van het perceel afgescheiden en destijds was ook het achterste deel
van het huidige perceel aan de Dode Nieuwstraat afgescheiden. Naderhand
is dit dus weer bij het perceel gevoegd.

Beschrijving

Algemeen (hoofdvorm, kap):

Het linker huis aan de Pensmarkt (nr.30) heeft een langwerpige, iets
taps toelopende plattegrond. Het bevat een kelder en straatkelder, hoge
begane grond, twee verdiepingen en zolder. Het huis wordt gedekt door
een plat dak met steil voorschild dat is gedekt met leien in
Maasdekking. De zolder loopt niet helemaal door tot achterop het huis.
Midden op het voorschild staat een houten dakkapel met zinkbeklede
wangen, plat dak, dubbel draairaam met 2-ruits bovenramen en
geprofileerde daklijst.

Het rechter huis heeft een smalle langwerpige plattegrond die eveneens
taps toeloopt. Het huis bevat een kelder, hoge begane grond, twee
verdiepingen en zolder met borstwering. Het met gesmoorde opnieuw
verbeterde Hollandse pannen gedekte zadeldak heeft aan de voorzijde een
dakschild met een houten dakkapel met zinkbeklede wangen, plat dak en
4-ruits schuifraam.

Achter deze voorhuizen bevindt zich een breed achterhuis (dat ouder is
en uit de vroege 13de eeuw dateert). Dit bouwdeel bevat een kelder, hoge
begane grond, verdieping, en een minder ver naar achter uitstekende
tweede verdieping, beide onder platte daken.  

Hierachter bevinden zich verschillende een- en tweelaags bouwvolumes op
het binnenterrein. Deze dateren in kern waarschijnlijk grotendeels uit
de 19de eeuw, maar zijn in vorm gewijzigd doordat de kappen zijn
vervangen door platte daken.

Voorgevel:

De gevel van het linker huis is een gepleisterde lijstgevel van drie
vensterassen breed, daterend van omstreeks 1870. Op de begane grond
bevindt zich een recente winkelpui over de breedte van beide panden. Op
de eerste verdieping bevinden zich drie vensters met gepleisterde,
geprofileerde omlijstingen met bovenin kleine blokken met diamantmotief,
kozijnen met afgeronde bovenhoeken en dubbele draairamen met
bovenlichten die zijn voorzien van een typisch vroeg-20ste-eeuwse
6-ruits verdeling. Op de tweede verdieping bevindt zich een gepleisterde
cordonlijst, met daarboven drie vensters van het zelfde type, maar dan
lager en met 3-ruits verdeling in de bovenramen. De gevel wordt
afgesloten door een classicistisch hoofdgestel met een gepleisterde
architraaf en fries en vier rijk gedetailleerde houten voluutconsoles
die een houten kroonlijst ondersteunen. 

Het rechter huis heeft een twee vensterassen brede, geschilderde
lijstgevel van schoon metselwerk, daterend van rond het tweede kwart van
de 19de eeuw. Op de begane grond bevindt zich een recente winkelpui.
Hierboven is de gevel opgetrokken in handvorm baksteen in kruisverband
met knipvoeg. Het muurwerk is wit geschilderd. Op de eerste verdieping
bevinden zich twee vensters onder strekse bogen, met houten lekdorpels,
kozijnen met kwarthol profiel en dubbele draairamen met bovenramen die
zijn voorzien van gekleurd glas-in-lood (XXA). Op de tweede verdieping
zijn er twee vensters van het zelfde type, maar dan iets lager en zonder
glas-in-lood. De gevel wordt afgesloten door een classicistisch
hoofdgestel met houten architraaf, fries en kroonlijst met tandlijst.

Zijgevels:

Het complex wordt aan beide zijden begrensd door bebouwing. Omdat het
linker huis aan de Pensmarkt beduidend hoger is dan het linker buurpand,
is hier de zijgevel deels zichtbaar vanaf de straat. De gevel is
opgetrokken in machinale baksteen in kruisverband, met gecementeerde
zones waartegen zich voorheen de zolder en de schoorsteen van het
buurpand bevonden. Langs de dakrand loopt een eenvoudige gootlijst. In
de muur zijn ankers van dakbalken aangebracht.

Achtergevel:

De achtergevels van de hoofdhuizen aan de Pensmarkt zijn vanuit de
openbare ruimte niet zichtbaar. 

Ruimtelijke indeling:

Volgens een rapport van de Afdeling BAM uit 2007 bevinden zich onder
beide huizen aan de Pensmarkt en het oude achterhuis kelders, en ook
onder het (eigenlijk niet meer als zodanig aanwezige) tweede achterhuis
ligt een kleine kelder. De kelders staan door middel van doorgangen met
elkaar in verbinding en zijn toegankelijk via een luik in de achterste
kelder. De begane grond bevat een grote winkelruimte, die doorloopt tot
in Dode Nieuwstraat 33. Aan de voorzijde bevinden zich tegen beide
zijmuren opgangen naar de woningen. Volgens een bouwtekening uit 1991 is
er op de verdieping in het linker huis aan de Pensmarkt een laat
19de-eeuwse indeling met een voorkamer, links daarachter een overloop
met ter rechterzijde twee kamers en achterin een ruim trappenhuis over
de hele breedte van het huis. Op de tweede verdieping is er een
vergelijkbare indeling. Tegen de linker zijmuur bevindt zich de trap
naar zolder. In de voorkamers bevindt zich tegen de rechter zijmuur een
rookkanaal.

Ook in het rechter huis is er op de verdiepingen nog een grotendeels
laat 19de-eeuwse indeling. Aan de voorzijde bevinden zich ruime
voorkamers, met een rookkanaal tegen de rechter zijmuur, en daarachter
rechts overlopen/gangen en links kamers. Achterin bevindt zich een
trappenhuis met bordestrap over de gehele breedte van het huis.

De indeling van het oude achterhuis op de verdieping bestaat uit twee
naast elkaar gelegen kamers en enkele kleine ruimtes voor toilet,
verkeersruimte en kasten. Volgens het documentatierapport van de
afdeling BAM uit 2007 was er in het oude achterhuis op de begane grond
een oude stookplaats tegen de linker zijmuur.

Verder zijn er geen gegevens over de indeling van het complex. 

Constructies:

Volgens het rapport van de afdeling BAM uit 2007 bevat het complex de
volgende constructies. 

De kelder onder het linker pand heeft een tongewelf haaks op de
voorgevel en loopt naar achter smaller toe. Onder de voorgevel heeft de
kelder een dichtgezette doorgang naar de voormalige straatkelder, met
ernaast een dichtgezet kelderlicht. De linker muur van de kelder bevat
een uitbouw van een  schouw en een hardstenen waterbakje. Nabij de
toegang vanaf de begane grond, in de hoek linksachter, is een enkele
halfsteens

grondboog waargenomen. Aan de achterzijde is de fundering van het oude
achterhuis waargenomen. Deze heeft grondbogen

(keperbogen) en poeren die het bovengelegen kistwerk dragen. In de
rechtermuur, die is opgetrokken in grote middeleeuwse baksteen, is er
een doorgang naar de kelder onder het rechter huis.

De eerste verdiepingsbalklaag van het linker huis is 20ste-eeuws en
bestaat uit beton op stalen I-profielen.

Het rechter huis aan de Pensmarkt heeft een kelder die naar achter taps
toeloopt en die een lengte heeft die overeen komt met die van de kelder
van het linker huis. Mogelijk vormden zij samen ooit ййn geheel. De
kelder wordt gedekt door een tongewelf met de kruin haaks op de straat.
Een verplaatsing van de ingang vanaf de straat in 1909 ging ten koste
van een kleine voorkelder. In de voormuur zijn er nog restanten van de
ingang en van een kelderlicht. De rechter muur van de kelder is
geplaatst op de versnijdende funderingsvoet van het rechter buurpand.
Het muurwerk gaat daar over van grote baksteen in Vlaams verband naar de
kleinere stenen in het gewelf. In de muur aan de achterzijde bevindt
zich een doorgang naar de kelder onder het oude achterhuis.

Het rechter huis bevat enkelvoudige balklagen uit de 18de eeuw. De
eerste verdiepingsvloer ligt op ca. 5 m. hoogte. Daaronder tekenen zich
in de rechter zijmuur sporen af van een samengestelde balklaag van een
vroegere tussenverdieping. De kap heeft verbeterde Hollandse spanten. 

De kelder onder het oude achterhuis heeft geen gewelf meer. Het is
vervangen door een

houten balklaag op een stalen onderslagbalk. De rechter zijmuur staat
niet op dezelfde positie als de zijmuur op de begane grond, maar verder
naar binnen. Volgens een bouwtekening uit 1909 lag achter de muur een
beerkelder. In de achterwand is een

doorgang naar de kelder onder het tweede achterhuis en bevinden zich
resten van een toegang vanaf de voormalige achterplaats. De wanden zijn
afgewerkt met portlandcement. 

Rond de 14de eeuw is op de begane grond de rechter zijmuur van het oude
achterhuis doorbroken om een brede boogopening te maken met het
naastgelegen pand (later weer dichtgezet). Boven de boog bevindt zich
een tweede boog, die iets vooruitsteekt en in de top een natuurstenen
console bevat die een houten console draagt voor de strijkbalk van de
eerste verdiepingsbalklaag. In de hoek van de linkerzijmuur en de
voormalige voorgevel van het huidige achterhuis is nog een deel oud
muurwerk aanwezig dat is uitgevoerd met kistwerk. Rond de 14de eeuw is
waarschijnlijk de huidige samengestelde balklaag in het achterhuis
aangebracht. Deze beslaat twee vakken, met de moerbalken (ondersteund
door peerkraalsleutelstukken) haaks op de voorgevel. 

Onder het tweede achterhuis (achter het oude achterhuis) ligt een kelder
met een a-symmetrisch tongewelf haaks op de straat. Aan de achterzijde
bevindt zich een trap. De halfsteens muren rondom de voormalige
keldertoegang dateren uit de 20ste eeuw. 

De zijmuren van het complex zijn gemeenschappelijk met de buurpanden, en
ook de muur tussen de twee hoofdhuizen is gemeenschappelijk.

Interieurelementen:

Volgens het rapport uit 2007 bevinden  zich in beide huizen aan de
Pensmarkt diverse oude stucplafonds en in het rechter huis is er nog een
deel van een binnenpui. In het linker huis aan de Pensmarkt is er op de
eerste verdieping halverwege tegen de rechter zijmuur een stookplaats
met zwart marmeren schoorsteenmantel (XIX B). In het achterhuis bevindt
zich tegen de linker zijmuur ook een stookplaats. Tevens is hier nog een
stucplafond met tandlijst aanwezig. Beide dateren waarschijnlijk uit de
eerste helft van de 19de eeuw.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Pensmarkt 30-34 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Pensmarkt vormen voor een groot
deel een fraai historisch ensemble. De stedenbouwkundige waarde wordt
nog verhoogd doordat het complex herkenbaar is samengesteld uit
verschillende historische huizen. Het oudste deel hiervan, het oude
achterhuis, is een zg. ‘stenen kamer’ die naast het versterkte huis
Middelburg was gelegen. Ook de hoge ligging van het bouwblok, waarvan de
grond oorspronkelijk hertogelijk bezit was, met daarin vanouds ook het
“Minderbroederklooster” draagt bij aan de stedenbouwkundige waarde.
Daarnaast heeft het complex aanmerkelijke architectonische waarde
vanwege de fraaie 19de-eeuwse gevels en de herkenbare historische
bouwmassa’s.

2. Bouw- en/of kunsthistorische waarden

Het complex heeft bouwhistorische waarde omdat het nog onderdelen bevat
van een vroeg 13de-eeuws huis (het oude achterhuis) en vermoedelijk
14de-eeuwse voorhuizen (kelders, muren). In de 15de-16de eeuw is het
voorhuis aan de Pensmarkt in tweeлn gedeeld, en naderhand hebben nog
diverse min of meer ingrijpende verbouwingen en uitbreidingen
plaatsgevonden. De voorgevels uit de 19de eeuw, springen hiervan het
meest in het oog. 

3. Cultuurhistorische waarden

Het complex heeft cultuurhistorische waarde als zijnde ontstaan uit een
zeer oud (13de-eeuws) huis, een zg. ‘stenen kamer’, die naast het
versterkte huis Middelburg was gelegen. In de late 13de of 14de eeuw
werd dit bouwdeel achterhuis van een nieuw voorhuis aan de Pensmarkt,
dat later weer in twee woon-werkhuizen werd gesplitst. In de oude
bouwmassa zijn diverse wijzigingen herkenbaar uit verschillende
historische perioden, vooral herkenbaar aan de 19de-eeuwse voorgevels. 

Het object Pensmarkt 30-34, bestaande uit een complex van twee
historische woon-werkhuizen met een 13de- en 14de-eeuwse kern en
voorgevels uit 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Pensmarkt 30-34			’s-Hertogenbosch, GMSP II

  PAGE  1 

