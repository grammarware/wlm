’s-Hertogenbosch

Snellestraat 5 en 7

Kadastraal	: ’s Hertogenbosch, G-0771

Monumentnr.     : SOM0489

Huidige functie	: winkel-woning	Bouwjaar	: XIXd, kern XVII

Architect	: 

Oorspr.functie	: woon-werkhuis

 

Verbouwingen	: 1947, 1988

Archief		: Gemeente ’s-Hertogenbosch, afdeling BAM

Datum document: 10-10-2007



 

globale aanduiding van het perceel

Context

(Bouw)historie:

Het pand Snellestraat 5/7 is in de 17de eeuw over de Binnendieze gebouwd
en werd “De Gulde Carebeijn” genoemd. Onder het achtergedeelte
bevindt zich een klein keldertje, dat hier mogelijk is aangelegd toen
het pand in de tweede helft van de 17de eeuw met een balkvak verlengd
is. Ter plaatse van de vermoedelijk eerste achtergevel is een nieuwe
dwarsmuur geplaatst. De strijkbalk tegen de verplaatste achtergevel
heeft een sleutelstuk met hol-bol profilering, wat wijst op een
bouwperiode in de 17de eeuw. In de huidige situatie ligt het keldertje
weer achter de achtergevel, dus buiten de plattegrond van de begane
grond.

Het 17de-eeuwse pand is in de tweede helft van de 19de eeuw verbouwd en
voorzien van een nieuwe voorgevel. In 1947 is de indeling van de begane
grond gewijzigd en in 1988 is de huidige indeling van de winkelpui
aangebracht. 

Ligging:

Het pand Snellestraat 5/7 ligt aan de noordoostelijke zijde van de
straat en is over de Dieze heen gebouwd. Op de kadastrale minuut van
1823 is te zien dat het pand destijds dezelfde bouwmassa had als nu. 

Het gedeelte van deze straat tussen de Schapenmarkt en de
Minderbroedersstraat had oorspronkelijk geen naam. De reden hiervoor kan
gelegen zijn in de functie als achterstraat van de huizen aan de
Schapenmarkt. De straat loopt langs de eerste stadsmuur en de
Binnendieze, die hier de functie van stadsgracht had. De straat heeft in
de loop der tijd verschillende namen gehad. Pas in de tweede helft van
de 17de eeuw, mogelijk toen er meer huizen over de Binnendieze werden
gebouwd, kreeg ook dit deel van de straat de naam Snellestraat, vernoemd
naar een pand daar, “de Drie Snellen”. 

Beschrijving

Algemeen (hoofdvorm, kap):

Het voorhuis is over de Dieze gebouwd en bestaat uit een klein
keldertje, een hoge begane grond, twee verdiepingen en een zolder onder
een mansarde kap. De nok van het dak ligt haaks op de voorgevel en het
geheel is gedekt met gesmoorde kruispannen. In het dakvlak aan de
voorzijde zit een dakkapel. 

Voorgevel:

De twee vensterassen brede voorgevel is optrokken in baksteen
(kruisverband) en heeft een in opzet 19de-eeuwse winkelpui met houten
kroonlijst. De huidige indeling van de pui is tot stand gekomen tijdens
een gedeeltelijke vernieuwing van de pui in 1990. Rechts is een toegang
tot de verdiepingen en links de winkelingang voor de winkel op de begane
grond. 

Zowel op de eerste als tweede verdieping zijn twee getoogde vensters te
zien met alluminium kozijnen en T-draairamen met bovenlicht. Boven de
vensters een hanenkam en er onder een hardstenen lekdorpel. De gevel
wordt afgesloten door een hoofdgestel met architraaf, fries met velden
en gesneden consoles onder de kroonlijst.

Zijgevels:

Het pand wordt aan de rechter zijde begrensd door bebouwing. De linker
zijgevel ligt wel vrij omdat het rechter buurpand terugligt. Deze
zijgevel is gepleisterd en voorzien van schijnvoegen. Omdat het linker
pand terugligt is goed zichtbaar hoe Snellestraat 7 over de Dieze is
gebouwd. Links op de begane grond heeft de gevel twee vensters met
aluminium kozijnen en T-draairamen met bovenlicht. Dit venster wordt op
de eerste en tweede verdieping in een kleinere vorm herhaald. Direct
naast dit venster, dat uiterst links in de gevel gesitueerd is, zit
zowel op de eerste als tweede verdieping een dichtgezet venster, waarvan
het bovenlicht behouden is. Ook het kozijn van dit bovenlicht is
uitgevoerd in aluminium. Ter hoogte van de eerste verdiepingsbalklaag
zijn verschillende muurankers zichtbaar (staaf-, kruis-, en S-ankers).
Deze duiden mogelijk op de aanwezigheid van een samengestelde balklaag
op deze verdieping. Op de verdiepingen hierboven zijn staafankers
zichtbaar. De gevel wordt afgesloten door een eenvoudige gootlijst. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Op een verbouwingstekening uit 1988 is de indeling van de begane grond
van het pand als volgt weergegeven: Tegen de rechter zijmuur is de hal
met trap naar de verdiepingen. De rest van de begane grond is geheel in
gebruik als winkel. In het pand, tegen de achtergevel ligt de ingang tot
het kleine keldertje. Van de indeling van de verdiepingen is geen
documentatie voorhanden. 

Constructies:

In een beschrijving uit 1997 is met betrekking tot de constructies van
het pand het volgende opgenomen: Het kleine keldertje heeft een
tongewelf in de dwarsrichting. Rechts zit een lager gewelfje. De eerste
verdiepingsbalklaag bestaat uit drie vakken met eiken moer- en
kinderbalken. De laatste moerbalk ligt ca. 60 cm. van de huidige
achtergevel. Deze achtergevel staat koud tegen de zijmuren gemetseld.
Het pand is een balkvak dieper geweest. In die situatie viel de kelder
binnen het pandje. Onder de derde moerbalk zijn vaste sleutelstukken met
ojief aanwezig (XVII). In de linker zijmuur zijn sporen gevonden van een
houtskelet. De rechter zijmuur is gemeenschappelijk met het buurpand. De
tweede verdiepingsbalklaag is ook een samengestelde balklaag. Net als de
eerste verdiepingsbalklaag heeft deze vaste sleutelstukken met ojief. De
kap is een gordingenkap met schaarspanten (recent). 

Interieurelementen

In de beschrijving uit 1997 wordt het volgende gezegd over waardevolle
interieurelementen: Boven de derde moerbalk van de tweede
verdiepingsbalklaag zijn twee natuurstenen fragmenten ingemetseld in het
muurtje dat op de moerbalk staat. Op deze beschilderde fragmenten is een
afbeelding te zien van een ram (bok). 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Snellestraat 5/7 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Opvallend is dat het pand voor het grootste deel
over de Dieze heen is gebouwd, wat kenmerkend is voor de bebouwing aan
deze zijde van de Snellestraat. 

2. Bouw- en/of kunsthistorische waarden

Achter de 19de-eeuwse voorgevel gaat een 17de-eeuwe kern schuil, waarvan
de kelder, balklagen en sporen van een houtskelet bewaard zijn gebleven.
Hierdoor heeft het geheel een hoge bouwhistorische waarde.

3. Cultuurhistorische waarden

Het pand heeft cultuurhistorische waarde als zijnde een nog goed als
zodanig herkenbaar 19de-eeuws winkel-woonhuis met een 17de-eeuwse kern.
De overkluizing van de Dieze ter plaatse is kenmerkend voor een
ontwikkeling in de 17de eeuw, toen de meeste overkluizingen in deze
straat zijn ontstaan. De 19de-eeuwse voorgevel is representant voor de
ontwikkeling in de tweede helft van de 19de eeuw, toen veel oude panden
in de binnenstad (deels) verbouwd werden en van een nieuwe voorgevel
werden voorzien. 

Het object Snellestraat 5/7, bestaande uit een laat 19de-eeuws
winkel-woonhuis met een waardevolle 17de-eeuwse kern, gebouwd over de
Dieze, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Snellestraat 5,7                              
                ’s-Hertogenbosch, GMSP II

  PAGE  4 

