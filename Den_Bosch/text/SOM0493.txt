’s-Hertogenbosch

Vlijmenseweg 52-54-56

Kadastraal	: ’s-Hertogenbosch, Q111

Monumentnr.	: SOM0493

Huidige functie	: wonen	Bouwjaar	: XIX-d

Architect	: 

Oorspr.functie	: boerenbedrijf

 

Verbouwingen	: 1974, 1977

Archief		: Gemeente ’s-Hertogenbosch, afdeling BAM

Datum document: 24-02-2009



globale aanduiding van het perceelContext

(Bouw)historie:

Het pand is aan de rand van de buurtschap Deuteren gesitueerd. Tot 1933
behoorde Deuteren bij de gemeente Cromvoirt, waarna het zuidelijke deel
van deze gemeente bij Vught werd gevoegd en het gedeelte ten noorden van
de Deutersestraat bij ’s-Hertogenbosch. 

Door het niveauverschil is nog altijd te merken dat het oude Deuteren op
een moerasterp was gesitueerd. Jarenlang werd dit veengebied
geconfronteerd met jaarlijkse overstromingen. Door de als een
waterdoorlaatwerk fungerende Moerputtenbrug (1890) en de aanleg van het
Drongelens Kanaal (1910) kwam hieraan een einde. 

Na de oorlog – vanaf 1949 – is het ten noorden van de Vlijmenseweg
gelegen deel van Deuteren tot een nieuwe uitbreidingswijk van Den Bosch
omgevormd, bestemd voor de arbeidersklasse. Alhoewel er enkele oude
boerderijtjes annex pleisterplaatsen bewaard zijn gebleven is het
landelijke karakter hier toch grotendeels verloren gegaan. Ten zuiden
van de Vlijmenseweg is nog altijd het open karakter van het buitengebied
te ervaren. Hier bevindt zich onder meer een aan weerskanten van de
Deutersestraat gelegen kleine buurtschap. Het onderhavige object ligt er
op de hoek van de Deutersestraat en de Vlijmenseweg en verwijst nog
altijd naar de vroegere agrarische bedrijvigheid. 

  

Het gaat hier om een vermoedelijk uit het laatste kwart van de 19de eeuw
daterende boerderij die karakteristiek is voor het langgeveltype. Op een
verbouwingstekening uit 1974 laat de ‘bestaande toestand’ zien dat
het bouwwerk in dat jaar uit drie kleine woningen bestond, met uiterst
rechts een veestal met hooizolder. De stal was verbonden met de
naastgelegen woning op nr. 56. Van dit adres is bekend dat er in 1943 de
landbouwer en melkventer P.G. van Amerongen gevestigd was. 

Door de verbouwing in 1974 voegde architect M.A.K. van Dun de woningen
op de nrs. 54 en 56 samen, met behoud van de stal. Dit leidde er onder
meer toe dat de voordeur van nr. 54 is vervangen door een venster. Aan
de binnenzijde verdween de hierop aansluitende gang en werd de
naastgelegen woonkamer gewijzigd in een slaapkamer. De verbouwing
omvatte verder de toevoeging van enkele dakkapellen. Aan de woning op
nr. 52 is in 1977 een vrijstaand schuurtje toegevoegd (later vervangen
door een garage).  

Verbouwingstekening uit 1974.

     

Ligging:

Het pand is vrijstaand gelegen aan de zuidzijde van de Vlijmenseweg,
nabij de hoek met de Deutersestraat. Hier ligt het bouwwerk aan de rand
van een kleine buurtschap, niet ver van het Jeroen Boschziekenhuis
(Willem-Alexander). Het object wordt door een bijbehorend erf van de
openbare weg gescheiden.            

Beschrijving

Algemeen (hoofdvorm, kap):

De uit enkele woningen bestaande boerderij is opgezet volgens het
langgeveltype en heeft ййn bouwlaag en een zolderverdieping. De zolder
is opgenomen onder een zadeldak met wolfeinden en vernieuwde
Oudhollandse pannen. Langs het evenwijdig aan de straat gelegen
voorschild bevindt zich een houten lijstgoot. Alhier bovendien twee pas
later toegevoegde dakkapellen. De in baksteen gemetselde gevels zijn
deels met cementpleister beraapt, deels grijsgeschilderd. Zowel aan de
kop- als de lengtezijden bevinden zich smeedijzeren staafankers. Ramen,
deuren en kozijnen zijn in hout uitgevoerd (kozijnen met luiksponning).
Aan de voorkant van het pand zijn de vensters voorzien van opgeklampte
luiken. 

   

Voorgevel:

De op het noordoosten gerichte voorgevel bevat uiterst links de ingang
van nr. 52, voorzien van een niet oorspronkelijke voordeur. Rechts
hiervan zijn er twee vensters met een 6-ruits schuifraam. Deze vensters
hebben een hogere aanzet dan de overige exemplaren in de voorgevel. Naar
het midden toe zijn er dan drie vensters, eveneens met een 6-ruits
schuifraam. In het rechter deel van de gevel bevindt zich de ingang van
nr. 56, met een vernieuwde voordeur. Deze ingang heeft een opmerkelijk
kozijn met houtgesneden sierdetails. Rechts ervan bevindt zich een
deelingang onder een ijzeren lateibalk en met een dubbele houten deur,
waarvan de rechter deurvleugel een klinket bevat. Uiterst rechts een
klein stalvenster met een raampje met middenroede. 

Zijgevels:

In de rechter zijgevel bevinden zich drie getoogde stalvensters met een
6-ruits ijzeren raampje. Op de verdieping is er een hooizolderopening
met een houten luik. De linker zijgevel bevat zowel beneden als boven
enkele vensters met een deels gewijzigde invulling.    

Achtergevel:

De achtergevel is vanaf de openbare weg moeilijk zichtbaar. Op de
rechter gevelhoek sluit hier een onder een zadeldak gevatte ййnlaags
uitbouw aan. Links hiervan een uitbouw die blijkens een bouwtekening uit
1974 dateert.    

Ruimtelijke indeling:

Blijkens de zojuist genoemde tekening heeft nr. 52 een oorspronkelijke
indelingsstructuur met een langs de linker zijgevel gesitueerde gang en
rechts daarvan gelegen kamers. De woning op de nrs. 54 en 56 bevat
rechts een gang, langs de linker zijgevel van het stalgedeelte. Deels
ter plekke van de verdwenen gang van nr. 54 is er hier links in de
bouwmassa een slaapkamer. De woon- en zitkamers bevinden zich rechts. Op
de zolder zijn er hier diverse slaapkamers.     

Constructies:

Er is geen nadere documentatie voorhanden. Uitgaande van de
gebruikelijke bouwpraktijk in de betreffende ontstaansperiode en
gestaafd door de diverse muurankers heeft het bouwwerk een enkelvoudige
houten balklaag.  

Interieurelementen:

Het interieur is niet bezocht. Het interieur is mede beschermd voor
zover het monumentale waarden omvat.

Erf, bijgebouwen, diversen: 

Het pand bevindt zich op een bijbehorend terrein met erf en tuin.
Rechtsachter staat een schuur. Deze is ййnlaags en heeft een zadeldak
met gesmoorde muldenpannen. De gevels zijn ook hier in baksteen
gemetseld en grijsgeschilderd. Aan de voorkant bevindt zich in het
midden een niet oorspronkelijke doorgang met garagedeur. Uiterst links
en rechts zijn er vernieuwde ingangen. De diverse ingangen worden
afgewisseld door getoogde stalvensters met een 6-ruits ijzeren raampje. 

Op het terrein bevinden zich nog diverse andere gebouwtjes, waaronder
een garage annex berging uit 1983.     

Literatuur/bronnen:

Deurzen, W. van, Deuteren. Een dijk van een wijk, s.l. s.a

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

De vrijstaande boerderij aan de Vlijmenseweg 52-56 met schuur heeft
situationele waarde als een markant en door zijn opzet en vormgeving
opvallend bouwwerk aan de rand van een kleine buurtschap die zich langs
de zuidwestrand van Den Bosch bevindt. Hier vormt het volgens het
langgeveltype opgezette object een belangrijke blikvanger op de hoek van
de Vlijmenseweg en de Deutersestraat. Tezamen met de bijbehorende schuur
maakt het bouwwerk deel uit van een waardevol historisch ensemble. 

2. Bouw- en/of kunsthistorische waarden

De uit het laatste kwart van de 19de eeuw daterende boerderij met schuur
heeft architectuurhistorische waarde als een goed en in zijn uiterlijke
verschijningsvorm vrij gaaf bewaard gebleven voorbeeld van agrarische
bouwkunst in het buitengebied van de gemeente ‘s-Hertogenbosch. In
zijn opzet en vormgeving is het bouwwerk karakteristiek voor het
zogeheten langgeveltype dat vooral in Midden-Brabant een grote rol heeft
gespeeld. Alhoewel het object in de loop van de tijd enige wijzigingen
onderging is het authentieke karakter goed herkenbaar gebleven.      

3. Cultuurhistorische waarden

Het bouwwerk heeft cultuurhistorische waarde als een relict van de
vroegere agrarische bedrijvigheid in het gebied net ten zuiden van Den
Bosch. Hier vormt de boerderij met schuur een illustratie van de
historische ontwikkelingen zoals die hun weerslag vonden in de
buurtschap Deuteren en het veengebied van de Moerputten. Een groot deel
van Deuteren maakt tegenwoordig deel uit van een uitbreidingswijk, maar
bij het onderhavige object bevindt zich nog steeds een kleine buurtschap
en ook het open karakter van het buitengebied is er deels bewaard
gebleven. 

Het object Vlijmenseweg 52-56, bestaande uit een boerderij volgens het
langgeveltype uit het laatste kwart van de 19de eeuw met schuur, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vlijmenseweg 52-54-56                         
     ’s-Hertogenbosch, GMSP II

  PAGE  4 

