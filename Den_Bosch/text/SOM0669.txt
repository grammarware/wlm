’s-Hertogenbosch

Sint Jacobstraat 10

Kadastraal	: ’s Hertogenbosch, H-6845

Monumentnr.     : SOM0669

Huidige functie	: woning	Bouwjaar	: voorgevel 1913

Architect	: 

Oorspr.functie	: werkplaats

 

Verbouwingen	: 1965, 1980er jaren

Archief		: Gemeente ’s-Hertogenbosch, afdeling BAM

Datum document: 07-05-2007



					 globale aanduiding van het perceel

Context

(Bouw)historie:

Het pand Sint Jacobstraat 10 is getuige het jaartal in de windvaan op
het dak in 1913 gebouwd, als timmer- en metselaarswerkplaats, op een
perceel dat al veel langer bebouwd was. Mogelijk heeft het pand een
oudere kern, en is alleen de voorgevel destijds nieuw gebouwd. Van
wanneer de eenlaags aanbouw aan de achterzijde dateert is niet bekend,
in ieder geval van voor 1965. In dat jaar werd de begane grond van het
pand verbouwd tot kantoor met kantine, berging en archief.
Waarschijnlijk is het pand in de 1980er jaren tot woonhuis verbouwd. 

Ligging:

Het pand is gelegen in de gesloten gevelwand aan de oostzijde van de
Sint Jacobstraat. Deze smalle en relatief korte straat verbindt de
Hinthamerstraat in het noorden met de Bethaniлstraat in het zuiden. De
straat bestond al in de 16de eeuw en werd mogelijk aangelegd om de oude
hoofdstraat (de Hinthamerstraat) te verbinden met de kerkhof van de in
de 15de eeuw gebouwde Sint Jacobskerk. Rond de 1920er jaren werd de
Bethaniлstraat aangelegd, waarmee de Sint Jacobstraat naar het zuiden
werd verbonden met de Hekellaan. De Sint Jacobstraat is in hoofdzaak
recht maar heeft licht gebogen gevelwanden.

Het onderhavige perceel staat in de kadastrale kaart van 1823 nog
aangegeven als een klein langwerpig rechthoekig stukje bebouwde grond,
dat herkenbaar is als een afgescheiden gedeelte van het oude hoekperceel
Hinthamerstraat 187, maar naderhand is er aan de achterzijde een stuk
grond, dat breder is en achter beide buurpanden doorliep, aan het
perceel toegevoegd. Na 1965 werd het gedeelte achter het linker buurpand
(nr.8) echter weer afgesplitst. 

Aan de achterzijde grenst het perceel aan de noordkant aan een eenlaags
bouwdeel achterop het perceel Hinthamerstraat 189, aan de oostkant aan
het losse achterhuis van Hinthamerstraat 193, en aan de zuidzijde aan de
achtertuin van Sint Jacobstraat 14.

Beschrijving

Algemeen (hoofdvorm, kap):

Het hoofdvolume van het pand is relatief klein en is gebouwd op een
langwerpige rechthoekige plattegrond. Het heeft twee bouwlagen en een
zolder met borstwering.  Het zadeldak ligt met de nok evenwijdig aan de
voorgevel en is gedekt met rode Hollandse pannen. Aan de voorzijde
bevindt zich een relatief grote dakkapel met een driezijdig schilddak
gedekt met dezelfde pannen. Op het achter-dakvlak staat een dakkapel met
een plat dak. Achter het hoofdvolume wordt de hele achterzijde van het
perceel ingenomen door de eenlaags aanbouw, die een plat dak heeft.

Voorgevel:

De bakstenen voorgevel is symmetrisch opgezet, en bevat op de begane
grond een grote opening met een segmentboog. De smalle penanten zijn
gemetseld in roodbruine baksteen en worden bekroond door geprofileerde
‘kapitelen’, met in het rechter exemplaar het huisnummer 10
aangegeven in reliлf. De boog die door de penanten wordt gedragen is
gemetseld in felrode verblendsteen, en bevat drie geverfde natuur- of
kunststenen boogstenen. Binnen de gevelopening is een houten pui die
dateert van de verbouwing in de jaren ‘80, en die een iets
vereenvoudigde versie is van de oorspronkelijke pui. Onder een
twaalf-ruits bovenlicht een driedelige deur met in elk deel een
vier-ruits raam. Boven de boog is de gevel in roodbruine baksteen
gemetseld in kruisverband. Op de verdieping bevindt zich een grote
gevelopening waarin in het midden van oorsprong een dubbele laaddeur
zat, met aan weerszijden vensters met bakstenen lekdorpels. De invulling
is echter gewijzigd bij de verbouwing in de ‘80er jaren, en bestaat nu
uit een houten borstwering een dubbel twaalfruits draairaam en ter
weerszijden zesruits ramen. Het venster is gevat onder een hanekam in
rode verblendsteen met natuur- of kunststenen aanzetstenen en
sluitsteen. Onder de zijramen zijn in de borstwering twee gekleurde
tegeltableaus met voorstellingen die verwijzen naar de oorspronkelijke
functie van het pand. Liggende elips-vormen met hoekdecoraties bevatten
gereedschappen en materialen: links verwijzend naar het timmermansvak en
rechts naar het metselaarsvak. Halverwege de hoogte van de gevelopening
bij de rechterzijmuur verbreedt de gevel iets (de gevel van het buurpand
versmalt hier dus iets). Bij de verspringing zit een smeedijzeren
muuranker met een zwaluwstaart-vorm.

In de borstwering van de zolderverdieping is er in het midden een
opening die van oorsprong een dubbele laaddeur bevatte waarvan het
bovendeel in de gevelopbouw was opgenomen. Tegenwoordig betreft het een
houten borstwering met daarboven in de gevelopbouw een dubbel
twaalfruits draairaam. Ter weerszijden bevinden zich in de borstwering
panelen met siermetselwerk in rode verblendsteen. Daarboven is een licht
geprofileerde houten gootlijst op gesneden gootklossen. De houten
dakkapel heeft een langs de drie zijden doorlopende licht geprofileerde
gootlijst op houten consoles, met midden in de voorzijde een restant van
de afgezaagde houten hijsbalk. Op de punt van het driezijdige
schilddakje van de dakkapel staat een smeedijzeren standaard met
decoratief krulwerk en een windvaan waarin het jaartal 1913 is
uitgesneden. 

Zijgevels:

De zijgevels van het pand zijn vanuit de openbare ruimte nauwelijks
zichtbaar, maar aan de voorzijde op de zolderverdieping steken de
zijtopgevels boven de naburige daken uit. Behalve de voorste bakstenen
strook zijn de zijtopgevels bekleed met mastiek.

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Bij de verbouwing tot woonhuis in de 1980er jaren is voorin het pand op
de begane grond een kleine hal afgescheiden waarin een wenteltrap in
gebouwd. 

Constructies:

Over de constructies is geen documentatie voorhanden.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

De hele achterzijde van het perceel wordt ingenomen door de eenlaags
aanbouw. Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Sint Jacobstraat 10 heeft stedenbouwkundige waarde vanwege de
samenhang met de historische gebouwde omgeving en percelering. De
gevelwanden van de Sint Jacobstraat vormen een fraai historisch
ensemble. Het pand is gesitueerd op een perceel dat van oorsprong deel
uitmaakte van het grote perceel van de kavel van het hoekpand aan de
Hinthamerstraat. Daarnaast heeft het pand aanmerkelijke architectonische
waarde vanwege de historische bouwmassa en de fraaie voorgevel uit 1913.

2. Bouw- en/of kunsthistorische waarden

Het pand Sint Jacobstraat 10 heeft architectuur- en bouwhistorische
waarde omdat het duidelijk herkenbaar is als timmer- en
metselwerkplaats, waarschijnlijk daterend uit 1913, die in de late 20ste
eeuw tot woning is verbouwd. De voorgevel heeft een vormgeving die
typisch is voor de vroege 20ste eeuw en is voorzien van fraaie details. 

3. Cultuurhistorische waarden

Het gebouw heeft cultuurhistorische waarde als timmer- en
metselwerkplaats, die weliswaar is verbouwd tot woning, maar waarvan de
oorspronkelijke functie nog herkenbaar is aan de hoofdvorm en de
vormgeving, en in het bijzonder aan de tegeltableaus met gereedschappen
die verwijzen naar die functie. 

Het object Sint Jacobstraat 10, dat in de vroege 20ste eeuw werd gebouwd
als timmer- en metselwerkplaats en in de late 20ste eeuw werd verbouwd
tot woonhuis, is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Sint Jacobstraat 10		’s-Hertogenbosch, GMSP
II

  PAGE  1 

