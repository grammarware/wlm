’s-Hertogenbosch

Hinthamerstraat 71-73

Kadastraal	: ’s Hertogenbosch, H-4698

Monumentnr.     : SOM0433

Huidige functie	: winkel-woonhuis	Bouwjaar	: kern XV-XVI, voorgevel ca.
1870

Architect: 

Oorspr.functie	: woon-werkhuis

Verbouwingen	: 1903, 1952, 1977

Archief		: Gemeente ’s-Hertogenbosch, afdeling BAM

globale aanduiding van het perceel

Context

(Bouw)historie:

Het pand Hinthamerstraat 71-73 was in 1603 genaamd “De Ploegh” of
“Ploeghschaar” en later “De stad Limborgh”. De kelder onder het
achterhuis, de samengestelde balklagen, dekbalkjukken van de kap en oude
zijmuren van het pand getuigen van de ouderdom (XV-XVI) van de
bouwkundige kern. Deze oude kern is in de tweede helft 19de eeuw
verbouwd en voorzien van een nieuwe voorgevel. In het pand zijn dan ook
nog diverse 19de-eeuwse interieurelementen aanwezig. In 1903 vond er
opnieuw een verbouwing plaats, waarbij het voorste deel van de gang die
langs de rechter zijmuur loopt verbouwd werd tot portiek. Hierin werd de
toegang van de winkel en de toegang van de woning gemaakt. Tevens werd
de smalle ййnlaags aanbouw tegen de achtergevel van het pand met een
verdieping verhoogd. In 1953 vond er een verbouwing de indeling van de
begane grond werd op enkele plaatsen licht gewijzigd. De winkelpui is in
1977 gewijzigd. De huidige indeling van de begane grond, met rechts de
ingang voor de woning en links een brede winkelingang die kan worden
afgesloten door een rolluik, is een verschraling van deze in 1977
uitgevoerde wijziging. 

Het pand heeft een winkelfunctie op de begane grond en op de verdieping
is een woning.

Ligging:

Het pand is gelegen aan de zuidzijde van de Hinthamerstraat in de
gevelwand tussen de Gasseltstraat en de Torenstraat. Volgens de
kadastrale minuut uit 1823 bestond de bebouwing op dit perceel destijds
uit een hoofdhuis aan de straat, een los achterhuis dat verbonden was
met het hoofdhuis middels een tussenlid, een achterterrein en een klein
tweede achterhuis.

De Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. Het onderhavige gedeelte van de
Hinthamerstraat ligt niet ver buiten de oudste omwalling van de stad,
die uit de eerste helft van de 13de eeuw dateert. Met de
stadsuitbreiding in de eerste helft van de 14de eeuw werd ook het meer
oostelijke gedeelte van de straat, waaraan het betreffende pand ligt,
binnen de stadsmuren getrokken. Het gebouw wordt aan beide zijden
begrensd door buurpanden en het langgerekte perceel grenst aan de
achterzijde aan het perceel van Torenstraat 5.

Beschrijving

Algemeen (hoofdvorm, kap):

Het pand omvat een voorhuis met vast achterhuis en een smalle tweelaags
aanbouw onder een plat dak. Achter het hoofdpand staat een los
achterhuis. Het hoofdpand bestaat uit een kelder (onder het achterhuis),
begane grond, verdieping en zolder met vliering onder een haaks op de
voorgevel geplaatst schilddak. Het dat is gedekt met gesmoorde pannen.
De voorgevel loopt door tot aan de vlieringvloer, terwijl de achtergevel
reikt tot aan de zoldervloer en is voorzien van een borstwering. Aan de
voorgevelzijde is een klein dwarskapje.

Voorgevel:

De voorgevel is een symmetrische geschilderde lijstgevel daterend van
omstreeks 1870. De indeling van de voorgevel op de begane grond dateert
grotendeels uit 1977. Rechts is de ingang voor de woning en links is een
brede toegang voor de winkel. Deze winkeltoegang bevat geen pui en kan
worden afgesloten middels een rolluik. Boven de begane grond is de
voorgevel opgetrokken in baksteen (staand verband met knipvoeg) en bevat
op de verdieping getoogde vensters met dubbele 2-ruits draairamen en een
bovenlicht met glas-in-lood. Beide vensters hebben een getoogde
geprofileerde omlijsting. Hierboven, ter hoogte van de zolderverdieping,
twee lagere getoogde vensters met dubbele draairamen. Ook deze vensters
hebben een getoogde geprofileerde vensteromlijsting. Rechts onder het
rechters venster is een staafanker zichtbaar. De gevel wordt afgesloten
door een hoofdgestel met architraaf, fries met drie geornamenteerde
consoles en een kroonlijst.

Op tekeningen uit 2007 is de voorgevel van het achtergelegen losse
achterhuis uit het begin van de 20ste eeuw weergegeven. Deze voorgevel
kan als volgt omschreven worden: De in baksteen (staand verband)
uitgevoerde voorgevel van het losse achterhuis is geschilderd en bevat
rechts op de begane grond een ingang die aan de bovenzijde wordt
afgesloten door een rollaag. Links van deze enkele toegang een brede
gevelopening die ook aan de bovenzijde wordt afgesloten door een
rollaag. Op de verdieping drie vensteropeningen met een bakstenen
lekdorpel. Deze vensteropeningen worden aan de bovenzijde afgesloten
door een strekse boog. Op een foto uit maart 2008 hebben al deze
gevelopeningen geen invulling meer. De gevel wordt afgesloten door een
eenvoudige geprofileerde houten daklijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is vanuit de openbare ruimte niet zichtbaar, naar
aanleiding een tekening uit kan de achtergevel van het hoofdpand als
volgt omschreven worden: Het linker deel van de begane grond van de
gecementeerde achtergevel wordt aan het zicht onttrokken door de smalle
tweelaags aanbouw. Rechts op de begane grond, ca. 1 m. boven het
maaiveld vanwege de kelder onder het achterhuis, zit een pui met rechts
een ingang en links een venster met twee gekoppelde ramen boven een
borstwering. Boven in de pui drie bovenlichten. Rechts op de verdieping
twee vensters. Het linker venster bevat een T-schuifraam en een
enkelruits bovenlicht. Het rechter venster zal dezelfde invulling hebben
gehad, maar is nu deels gewijzigd. De exacte invulling is op de foto
niet duidelijk zichtbaar. Vermoedelijk gaat het hier om de
laatmiddeleeuwse (trap?)gevel.

Op de tekening uit 2007 staat ook de achtergevel van het uit het begin
van de 20ste eeuw daterende losse achterhuis weergegeven. Deze gevel
heeft de volgende indeling: Rechts een venster met drie gekoppelde
4-ruitsramen en 2-ruits bovenlichten. Links hiervan een ingang met deur
met een 4-ruits raam en een enkel bovenlicht, en een gekoppeld venster
met enkel raam en bovenlicht. De gevel wordt afgesloten door een
eenvoudige daklijst.

Ruimtelijke indeling:

Aan de hand van een documentatie van de afdeling BAM uit april 2008 en
tekeningen van een opmeting uit augustus 2007 kan de indeling van het
pand als volgt omschreven worden: Het pand bestaat uit een voorhuis met
vast achterhuis. Onder het achterhuis ligt een tongewelfde kelder
(XV-XVI), die smaller is dan het pand. In de voorwand zitten twee
kaarsnissen en een nis die mogelijk de plaats aangeeft van de
oorspronkelijke keldertoegang. In de achterwand zit een dichtgezet
kelderlicht. De kelder is toegankelijk vanuit de lange gang die tegen de
rechter zijmuur van het pand loopt, van voorgevel tot achtergevel. Ter
plaatse van de dwars(brand)muur tussen het voor- en achterhuis is een
19de-eeuws trappenhuis gesitueerd. Volgens een tekening uit 1903 lag
deze oorspronkelijk tegen de linker zijmuur. Deze is echter later
vertimmerd tot de huidige situatie. De onderste vijf, segment-vormige
treden, zijn waarschijnlijk op de oorspronkelijke plek bewaard gebleven.
Vanaf een tussenbordes is de spiltrap daarboven later verplaatst. De
dwars(brand)muur tussen het voor- en achterhuis is deels bewaard
gebleven: op de begane grond zijn nog penanten zichtbaar en op de
verdieping is de muur nog over de gehele breedte van het pand aanwezig.
Links van de lange gang op de begane grond ligt de winkelruimte, die
tegenwoordig ййn grote ruimte vormt. Omdat de kelder boven het
maaiveld uitkomt, is er een verschil in het vloerniveau tussen het voor-
en achterhuis. Op de verdieping zijn rond het trappenhuis verschillende
woonvertrekken. De zolder bevat enkele bergruimtes en een slaapkamer.
Direct achter het trappenhuis op de zolder is de opgang naar de
vliering.

Het losse achterhuis bevat eveneens enkele woonvertrekken. Rechts op de
begane grond de hal met tegen de rechter zijmuur de trap naar de
verdieping. Achter deze hal ligt de keuken en links van deze twee
vertrekken een voor- en achterkamer. Deze indeling wordt op de
verdieping min of meer herhaald.

Constructies:

Volgens documentatie uit 2008 van de afdeling BAM zijn de volgende
constructies in het pand aanwezig: Het voorhuis is drie balkvakken diep.
De verdiepingsbalklaag en de zolderbalklaag, van zowel het voorhuis als
het achterhuis, bestaan hoogstwaarschijnlijk uit moer- en kinderbalken.
De omstuukte moerbalken van de zolderbalklaag zijn herkenbaar. In de kap
zijn de laatmiddeleeuwse eiken dekbalkjukken bewaard gebleven. 

 

Ter plaatse van de brandmuur is een spant geplaatst met een recht
spantbeen. Op de dekbalkjukken zijn eenvoudige en uit hergebruikt
materiaal opgebouwde A-spantjes geplaatst. De daksporen zijn geheel
vernieuwd. Ter plaatse van de voorgevel is de kap opgelicht (XIXB)
waardoor er een dwarskapje ontstaat.

De verdiepingsbalklaag (1903) van het smalle aanbouwtje tegen de
achtergevel is enkelvoudig, net als de balklagen van het losse
achterhuis. De linker zijmuur is gemeenschappelijk met het buurpand.
Waarschijnlijk geldt dit ook voor de rechter zijmuur.

Interieurelementen:

In het pand zijn diverse waardevolle interieurelementen uit de tweede
helft van de 19de eeuw aanwezig. Dit blijkt uit de foto’s van maart
2008 en documentatie van de afdeling BAM uit april 2008. In de kelder
zijn twee kaarsnissen aangetroffen. De gang op de begane grond heeft een
stucplafond met lijstwerk en in het voorhuis is op de begane grond een
beschilderd stucplafond aanwezig. 

Verder zijn er onderdelen van het oorspronkelijke traphek met gedraaide
balusters bewaard gebleven. Op de verdieping zijn behalve
geornamenteerde stucplafonds (voor- en achterkamer), ook paneeldeuren
met deuromlijstingen, vensteromlijstingen en markante kwartronde
vensterbankjes, ook een schouwpartij (voorkamer) en een gietijzeren
legraam (boven de trap)aangetroffen.

In het interieur van de smalle aanbouw tegen de achtergevel zijn de
volgende interieurelementen aangetroffen: Op de begane grond zit tegen
de achterwand een over de gehele breedte van de wand lopende schouwbalk.
De wanden van de ruimte zijn betegeld met witjes. In de rechter zijmuur
zit een aantal muurkasten met paneeldeuren. Tegen de linker zijmuur zit
een kast met een gebogen paneeldeur (verwijderd). In de linker voorhoek
zit een steektrapje (XIXB) dat oorspronkelijk toegang verschafte tot een
opkamertje.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 71-73 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Met zijn geschilderde lijstgevel met getoogde
vensters en geornamenteerd hoofdgestel vormt Hinthamerstraat 71-73 een
belangrijk onderdeel van dit ensemble. Het pand heeft dan ook
aanzienlijke architectonische waarde.

 

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de late middeleeuwen, herkenbaar aan de kelder,
samengestelde balklagen en onderdelen van de kapconstructie, en de
historische zijmuren, waarin bij diverse verbouwingen moderniseringen
zijn doorgevoerd. De voorgevel en de diverse markante
interieuronderdelen uit de tweede helft van de 19de eeuw zijn daarvan de
meest duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 16de eeuw waarin diverse vernieuwingen herkenbaar
zijn uit de 19de eeuw. Daarnaast heeft het pand cultuurhistorische
waarde als representant van de ontwikkelingen in de tweede helft van de
19e eeuw, toen vele oude huizen langs de belangrijkste straten in Den
Bosch geheel of gedeeltelijk werden vernieuwd en vaak van nieuwe
voorgevels werden voorzien, veelal in samenhang met de nieuwe
winkelfunctie. 

Het object Hinthamerstraat 71-73, bestaande uit een voorhuis met vast
achterhuis met een 16de-eeuwse kern en een voorgevel en interieur uit de
tweede helft van de 19de eeuw, een tweelaags aanbouw en een los vroeg
20ste-eeuws tweelaags achterhuis, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 71-73 		’s-Hertogenbosch,
GMSP II

  PAGE  1 

