’s-Hertogenbosch

Vughterstraat 111-113/Berewoutstraat 2

Kadastraal	: ’s Hertogenbosch, G-6880

SOM0402

Huidige functie	: winkel	Bouwjaar	: ca. 1860, kern XVII

Architect	: 

Oorspr.functie	: woon-werkhuis

 

Verbouwingen	: 1989-1990

Archief		: Gemeente ’s-Hertogenbosch, afdeling BAM

Datum document: 25-06-2007



 

globale aanduiding van het perceel

Context

(Bouw)historie:

Het hoekpand Vughterstraat 111-113 / Berewoutstraat 2 stond in 1666
bekend onder de historische naam “De Klosbeugel” en later als “De
Witte Boog”. In het midden van de 19de eeuw is het verbouwd en
voorzien van een nieuwe voorgevel. Het gebouw heeft in 1989-1990 intern
de nodige wijzigingen ondergaan. Tijdens deze verbouwing is de
19de-eeuwse indeling van het pand grotendeels verloren gegaan. Mogelijk
zijn er nog onderdelen van de oudere (XVII) kern bewaard gebleven.

Ligging:

Het pand ligt op een smal perceel aan de noordwestelijke zijde van de
Vughterstraat, op de hoek met de Berewoutstraat, binnen de tweede
stadsmuur uit de 14de eeuw. Op het achtererf zijn kleinere panden
gebouwd, die op de Berewoutstraat georiлnteerd zijn en niet tot het
hoofdpand behoren. De overgebleven ruimte achter het pand is bij het
gebouw getrokken zodat er een diep gebouw is ontstaan. Het geheel is
onderdeel van een gevelwand met voornamelijk 19de-eeuwse gevels. Veel
van deze panden aan de Vughterstraat hebben een oudere, soms
middeleeuwse, kern. Door de eeuwen heen is de Vughterstraat, die in
opzet een stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Vooral in het noordelijke
gedeelte van de Vughterstraat, dicht bij de Schapenmarkt en de Markt
speelde de handel een grote rol. Hierdoor is de hoofdbebouwing aan deze
straat door de tijd heen sterk gewijzigd en vernieuwd. 

Beschrijving

Algemeen (hoofdvorm, kap):

Het geheel bestaat uit een voorhuis met vast achterhuis onder een
zadeldak met dakschild aan de voorzijde, gedekt met rode verbeterde
Hollandse pannen. Het pand omvat een begane grond, verdieping en een
zolder. Onder het voorhuis zit een kelder. De wat hoger gelegen begane
grond vloer van het achterhuis wijst mogelijk ook op de aanwezigheid van
een kelder onder dit deel.

Voorgevel:

De voorgevel is een gepleisterde lijstgevel. Op de verdieping zijn
horizontale schijnvoegen aangebracht. De begane grond bevat een laat
19de-eeuwse winkelpui. De toegang is centraal in de gevel geplaatst met
aan weerszijden een venster met geprofileerde stucomlijsting met rijk
uitgevoerde kuif. Deze vensters bevatten een schuifraam met bovenlicht
en hebben afgeronde bovenhoeken. 

De twee vensters met 9-ruits schuifraam op de verdieping hebben eveneens
afgeronde bovenhoeken en een geprofileerde stucomlijsting met een kuif.
De begane grond wordt visueel gescheiden van de verdieping door een
geprofileerde cordonlijst. De gevel wordt afgesloten door een
gepleisterd fries en een eenvoudige houten kroonlijst.

Zijgevels:

Het pand wordt links begrensd door bebouwing. De rechter zijgevel ligt
aan de Berewoutstraat. Ook deze gevel is gepleisterd. Op de begane grond
zitten twee vensters met 9-ruits schuiframen en een brede ingang met
dubbele deur. Op de verdieping zijn vier vensters zichtbaar met 9-ruits
schuiframen. Alle vensterinvullingen in deze gevel zijn vernieuwd. Ter
hoogte van de verdiepingsvloer zijn staafankers op de gevel aangebracht.
Deze duiden op de oorspronkelijke (inmiddels gewijzigd) aanwezigheid van
een samengestelde balklaag in dit pand. De gevel wordt afgesloten door
een houten bakgoot op klossen.

Achtergevel:

De achtergevel is niet zichtbaar vanuit de openbare ruimte.

Ruimtelijke indeling: 

De ruimtelijke indeling is in de loop van de 20ste eeuw sterk gewijzigd
en gedeeltelijk nieuw ingedeeld. Tegenwoordig bevindt zich op de begane
grond onder andere een winkel, op de verdieping een aantal kleine
bioscoopruimtes en op de zolder opslagruimte. 

Constructies:

Uit een opnamerapport van de afdeling BAM uit 1981 blijkt dat het pand
enkelvoudige balklagen heeft en dat de kap bestaat uit schaarspanten met
balk en korbeels. Over de zijmuren is geen documentatie voorhanden.

Waarschijnlijk heeft het pand een gemeenschappelijke zijmuur met het
linker buurpand. Mogelijk is het muurwerk ter plaatse van de kelder(s)
nog onderdeel van de oudere kern.

Interieurelementen

Over de aanwezigheid van waardevolle interieurelementen is geen
documentatie voorhanden.

Erf, bijgebouwen, diversen:

De huidige bebouwing beslaat het volledige perceel. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 111-113 / Berewoutstraat 2 heeft
stedenbouwkundige waarde vanwege de samenhang met de historische
gebouwde omgeving en de historische verkavelingsstructuur. Mede door de
hoekligging is het pand bovendien zeer beeldbepalend. Architectonische
waarde heeft het gebouw vanwege de fraai gedetailleerde 19de-eeuwse
voorgevel.

2. Bouw- en/of kunsthistorische waarden

Als 19de-eeuws hoekpand met waarschijnlijk een laatmiddeleeuwse kern
heeft het gebouw bouwhistorische waarde. Mogelijk zijn er in het pand
nog elementen van deze oudere kern bewaard gebleven. De voorgevel heeft
een waardevolle, rijk gedecoreerde en vrij gaaf behouden gebleven
winkelpui uit het einde van de 19de eeuw. Bijzonder zijn de
vensteromlijstingen met kuif op de begane grond en de verdieping. 

3. Cultuurhistorische waarden

Het gebouw heeft cultuurhistorische waarde als representant van de
ontwikkelingen in de tweede helft van de 19de eeuw, toen vele oude
huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, veelal in samenhang met de nieuwe winkelfunctie. 

Het object Vughterstraat 111-113/Berewoutstraat 2, bestaande uit een
winkel-woonhuis gesitueerd op een hoek, uit het midden van de 19de-eeuw,
met mogelijk nog een oudere kern, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 111-Berewoutstraat 2          
’s-Hertogenbosch, GMSP II

  PAGE  4 

