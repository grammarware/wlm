’s-Hertogenbosch

Vughterstraat 207 A t/m E

Kadastraal	: ’s Hertogenbosch, G-6756

Monumentnr.     : SOM0504 

Huidige functie	: woonhuis	Bouwjaar	: XIXc (kern XVII)

Architect	: 

Oorspr.functie	: woonhuis

 

Verbouwingen	: 1977

Archief		: Gemeente ’s-Hertogenbosch, afdeling BAM

Datum document: 04-05-2007



 

globale aanduiding van het perceel

Context

(Bouw)historie:

Het pand stond vroeger bekend onder de naam “De Suete Naem”. In een
opname uit 1977 wordt het jaar 1694 genoemd als bouwjaar. Net als veel
andere panden in de Vughterstraat is ook dit pand in de loop van de 19de
eeuw (XIXc) gewijzigd/vernieuwd. In 1977 is de kap (deels) vernieuwd.
Hierbij zijn de bestaande Philibertspanten behouden. Voorts zijn er in
2001 nog wat wijzigingen in de dakvlakken aangebracht. Zo dateert de
dakkapel in het schild aan de voorzijde uit deze periode, net als de
dakramen in het linker dakvlak en in het schild aan de achterzijde.

Ligging:

Het pand ligt op een smal perceel aan de noordelijke zijde van de
Vughterstraat (oorspronkelijk Vughterdijk) op de voor Den Bosch
kenmerkende smalle strookverkaveling tussen straat en achterliggende
Westwal aan de Dommel, buiten de tweede stadsmuur uit de 14de eeuw. Net
als vele andere percelen, liep ook dit perceel oorspronkelijk door tot
aan de Westwal. Het geheel is onderdeel van een gevelwand met
voornamelijk 19de eeuwse gevels. Veel van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis onder een
schilddak met rode Oud Hollandse pannen, en heeft een hoge begane grond,
een verdieping en een zolder met borstwering op een rechthoekige
plattegrond.

Voorgevel:

De lijstgevel is opgetrokken in schoon metstelwerk (kruisverband met
knipvoeg) en is drie vensterassen breed. De plint, lekdorpels en
cordonlijst zijn uitgevoerd in hardsteen met frijnslag. Rechts in de
gevel bevindt zich de ingang tot de woning. Links hiervan twee vensters
met kozijn met een kwart hol profiel en schuiframen. Op de verdieping
drie vensters met kozijnen met kwart hol profiel en T-schuiframen en een
bovenlicht met roede. Boven alle gevelopeningen een strekse boog. De
gevel wordt afgesloten door een fries met gestucte velden en een
kroonlijst.

Zijgevels:

Het pand wordt aan beide kanten begrensd door belendende bebouwing.
Beide zijgevels zijn dan ook niet zichtbaar en niet opgenomen in de
beschrijving.

Achtergevel:

De achtergevel is niet zichtbaar vanuit de openbare ruimte. In notities
uit 1977 wordt deze gevel als volgt beschreven: De achtergevel is een
lijstgevel van schoon metselwerk met op de begane grond een deur en een
hoog 8-ruits schuifraam. Op de verdieping twee 6-ruits schuiframen. De
gevel wordt afgedekt door een gootlijst.

Ruimtelijke indeling: 

Tijdens een opname in 1977 is met betrekking tot de ruimtelijke indeling
het volgende geconstateerd: Aan de rechter zijde van het pand bevindt
zich een lange gang met zwarte marmeren tegels. Vanuit de gang, die tot
in het achterhuis doorloopt, is het trappenhuis toegankelijk. Het
trappenhuis verdeelt het pand in een voor- en achtergedeelte. Tegen de
linkerzijde lopen twee rookkanalen. Alle schouwen zijn dan ook links in
het pand gesitueerd.

Constructies:

Uit dezelfde opname uit 1977 blijkt dat de kap vijf Philibertspanten
(XIXB) heeft en dat er zich enkelvoudige balklagen (XIXB) in het pand
bevinden. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden.

Interieurelementen:

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Op luchtfoto’s is achter het pand een plaatsje en een achterbouw met
plat dak te zien.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 207 heeft stedenbouwkundige waarde vanwege de
ligging op oude kavels, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. Samen met de belendende panden en de overige
bebouwing (met voornamelijk 19de-eeuwse voorgevels) aan de Vughterstraat
heeft het geheel een ensemblewaarde. 

Vanwege de eenvoudige maar markante voorgevel met geonamenteerd fries en
geprofileerde kroonlijst heeft het geheel een architectonische waarde.

2. Bouw- en/of kunsthistorische waarden

Het object heeft bouwhistorische waarde als 19de-eeuws woonhuis, dat
zowel in hoofdvorm als in uiterlijke verschijningsvorm in grote lijnen
nog intact is. Het is een goed voorbeeld van eenvoudige maar statige
woonhuisarchitectuur uit de tweede helft van de 19de eeuw. Hierdoor
heeft het pand ook een kunsthistorische waarde.

3. Cultuurhistorische waarden

Goed voorbeeld van een in hoofdvorm en detail gaaf 19de-eeuws woonhuis.
Het geheel is typerend voor de bebouwing aan de Vughterstraat: panden
met veelal laat 19de-eeuwse gevels op smalle en diepe percelen die
voornamelijk een woon- of woon-werk bestemming hebben. Als representant
van de ontwikkelingen in de tweede helft van de 19de eeuw, toen vele
oude huizen langs de belangrijkste straten in Den Bosch geheel of
gedeeltelijk van nieuwe voorgevels werden voorzien heeft het pand dan
ook cultuurhistorische waarde.

Het object Vughterstraat 207, bestaande uit een in hoofdvorm en detail
gaaf woonhuis uit de 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 207	 A t/m E                    
                   ’s-Hertogenbosch, GMSP II

  PAGE  4 

