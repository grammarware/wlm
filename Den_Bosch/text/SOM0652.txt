’s-Hertogenbosch

Pensmarkt 12-14

Kadastraal	: ’s Hertogenbosch, G-3900

Monumentnr.     : SOM0652 

Huidige functie	: winkel-woningen	Bouwjaar	: kern XIII-XV (zijmuren),
voorgevel, kap en balklagen ca.1870

Architect	: 

Oorspr.functie	: woon-werkhuis

 

Verbouwingen	: 1920, 1933, 1938, 1956, 1963, 1975, 1976, 1981, 1983,
1984, 1988, 1999

Archief		: Gemeente ’s-Hertogenbosch, afdeling BAM

Datum document: 28-08-2007



 

globale aanduiding van het perceel

Context

(Bouw)historie:

Het pand Pensmarkt 12-14 is een groot huis waarin heden een winkel is
gevestigd met woonruimte op de verdiepingen. Het pand werd vroeger “de
Cuyp” (1532) en later “De Pasteij” genoemd. Het dateert in kern
uit de 14de-15de eeuw (funderingen, zijmuren). Het pand is vrij
ingrijpend gerenoveerd in de tweede helft van de 19de eeuw. Rond 1870
werd de voorgevel vernieuwd in de vorm van een lijstgevel en werden de
balklagen van de tweede verdieping en de zolder alsmede de kap
vernieuwd. In 1920 is het pand verbouwd van cafи-restaurant tot
bankgebouw. Hierbij is de pui van rond 1900 geheel gewijzigd en zijn
twee regenpijpen over de gevel geleid, met grote vergaarbakken onder de
gevellijst (nog altijd aanwezig). De samengestelde verdiepingsbalklaag
werd vervangen door een enkelvoudige, aan de achterzijde werd een
onderkelderde eenlaags aanbouw bijgebouwd, en ook is de indeling van het
pand danig gewijzigd. Later in de 20ste eeuw is de indeling nog
meermaals gewijzigd. Onder andere in 1938 bij een verbouwing tot winkel,
waarbij ook de pui werd gewijzigd, in 1963, toen ook de achterbouw met
twee verdiepingen werd verhoogd, en in 1975 en de late 20ste eeuw. In de
late 20ste eeuw is de pui verschillende malen gewijzigd. 

Ligging:

Het gebouw is gelegen aan de westzijde van de Pensmarkt in een gesloten
gevelwand. 

De Pensmarkt is vanouds een deel van het grote driehoekige (markt)plein
dat het middelpunt van de stad vormt. In de beginperiode van de stad (de
13de-15de eeuw) werden op dit plein gebouwen met stedelijke functies
gecreлerd, zoals een lakenhal (later vleeshal), een broodhuis en het
eerste stadhuis. Door de aaneengesloten bouw van deze panden werd het
westelijke deel van de Markt van het oostelijke afgescheiden. Dit
westelijke gedeelte, dat de vorm heeft van een zeer brede straat, werd
de Pensmarkt genoemd. Het bouwblok ten westen van de Pensmarkt ligt op
het hoogste punt van de oude stad, zeker na enige ophogingen die in de
13de eeuw plaatsvonden. Na die tijd zijn hier aan de Markt de eerste
grote stenen huizen van de stad gebouwd op grote percelen die aan de
westzijde tot aan de eerste stadsmuur reikten. De grond was van
oorsprong hertogelijk bezit. In de volgende eeuwen zijn deze grote
percelen stukje bij beetje opgesplitst in kleinere kavels. Dit geldt ook
voor het onderhavige perceel, dat is afgesplitst van een veel groter
perceel dat verder naar links (daar stonden voorheen de panden nrs.6 en
8) en naar achter reikte. Ter rechterzijde (ter plaatse van nrs.16-20)
stond van oorsprong het huis van de hertog, dat in de 13de eeuw werd
vervangen door het “Lombardenhuis”. Op het achterterrein van een
aantal van deze percelen in de zuidelijke helft van het bouwblok
vestigde zich in de 13de eeuw het klooster van de Minderbroeders
(Franciscanen). Dit klooster werd ontsloten door de
Minderbroedersstraat. Na de confiscatie van het klooster is de grond
uitgegeven aan particulieren.

Het perceel van Pensmarkt 12-14 grenst heden aan de achterzijde aan
bebouwing op het L-vormige perceel van Pensmarkt 10. 

Beschrijving

Algemeen (hoofdvorm, kap):

Het hoofdhuis heeft een relatief ondiepe rechthoekige plattegrond
waarvan de linker begrenzing nabij de achterzijde een kleine
buitenwaartse sprong maakt. Het huis bevat een kelder, een hoge begane
grond, twee verdiepingen en een zolder met een lage borstwering. Het
zadeldak heeft schilden aan de voor- en de achterzijde en is gedekt met
voornamelijk gesmoorde en enkele rode oud-Hollandse pannen. In beide
zij-dakschilden zijn moderne dakramen opgenomen.

Achter het hoofdhuis staat een tweelaags aanbouw, daterend uit 1963,
bestaande uit een hoge begane grond en een verdieping op de rechter
helft, met platte daken. 

 

Voorgevel:

De voorgevel is een symmetrische gepleisterde lijstgevel met drie
vensterassen, daterend van rond 1870, met een recente pui. Deze pui
bevat een grote gevelopening tussen penanten, met rechts een ingang tot
de bovenwoningen en links daarvan een brede pui. Boven de eveneens
recente gepleisterde omlijsting van de pui is de gevel voorzien van oud
pleisterwerk. Op de eerste verdieping bevindt zich een cordonlijst
(waarschijnlijk geverfd hardsteen). Boven de lijst bevinden zich drie
vensters met licht getoogde bovenzijden, kozijnen met kraalprofiel en
T-schuiframen waarvan de bovenramen naar binnen kunnen kantelen. Op de
tweede verdieping zijn drie soortgelijke vensters, maar deze hebben
afzonderlijke lekdorpels en zijn voorzien van T-draairamen. Net boven de
vensters hangen nabij de uiteinden van de gevel twee grote vergaarbakken
bovenaan de regenpijpen, voorzien van decoratieve profileringen, naar
binnen gebogen onderzijden en afgeschuinde hoeken. Deze vergaarbakken
dateren van de verbouwing van 1920. De gevel wordt afgesloten door een
classicistisch hoofdgestel met een gepleisterde architraaf en fries, en
een geprofileerde houten kroonlijst op forse ongeprofileerde klossen. 

Zijgevels:

Het pand wordt aan beide zijden begrensd door bebouwing. Boven het
linker buurpand is vanaf de straat een deel van de zijmuur zichtbaar.
Dit gedeelte is gepleisterd en steekt ten opzichte van de voorgevel iets
verder naar de zijkant uit (boven de gevel van het buurpand). Foto’s
uit het archief van de afdeling BAM uit 1996 tonen dat de zijmuren aan
de achterzijde boven de belendende bebouwing vrij liggen. Beide zijmuren
zijn gestuct en worden aan de bovenzijde afgesloten door eenvoudige
houten gootlijsten. De linker zijmuur bevat kleine balkankers ter hoogte
van de zolderbalklaag. De rechter zijmuur toont een aanmerkelijke
verjonging ongeveer halverwege de tweede verdieping. 

Achtergevel:

De achtergevel is vanuit de openbare ruimte niet zichtbaar, maar op een
bouwtekening uit 1975 wordt het volgende beeld gegeven. Tegen de begane
grond en het linker deel van de verdieping staat de achteraanbouw.
Rechts op de verdieping zijn er twee vensters met vierruits ramen. Op de
tweede verdieping bevinden zich drie onregelmatig gespatiлerde vensters
met zesruits ramen en helemaal links een toilet-venstertje. De gevel
wordt afgesloten door een eenvoudige gootlijst. Een foto uit 1996 toont
dat de gevel aan beide uiteinden hoeklisenen heeft, die worden bekroond
door boven de gevellijst uitstekende toppen, die boven een klein
profiellijstje ter hoogte van de gevellijst iets vooruitsteken. De
toppen zijn voorzien van dekplaten met tuiten (lijken sterk op
schoorstenen). 

Ruimtelijke indeling:

Volgens de bouwtekening uit 1999 is de ruimtelijke indeling als volgt.
Onder het hoofdhuis ligt de kelder, die zich tot enkele meters achter de
gevel van dit bouwdeel uitstrekt. De kelder is in de 20ste eeuw
onderverdeeld in verschillende ruimtes, met onder andere nog de van
dikke muren voorziene kluisruimte van de bank uit 1920. Op de begane
grond is er een grote winkelruimte die doorloopt in de achteraanbouw,
met voorin tegen de rechter zijmuur een gang en steektrap naar de
verdiepingen. De verdiepingen zijn onderverdeeld in verschillende
ruimtes ten behoeve van bewoning. De verbinding tussen de eerste
verdieping en de zolder wordt gevormd door een ruim trappenhuis dat
halverwege de diepte van het hoofdhuis tegen de rechter zijmuur ligt. Er
lopen rookkanalen in de beide hoeken tegen de voorgevel en tegen de
linker zijmuur voorin het huis.

Constructies:

Volgens een ongedateerd documentatierapport van de afdeling BAM van na
1988 bevat het pand de volgende constructies. De kelder is in 1920
vrijwel geheel vernieuwd, en bevat geen oude gewelven of tussenmuren
meer. Rechts achterin bevindt zich de voormalige kluisruimte uit 1920,
met dikke muren los van de kelderwanden.

Bij de verbouwing in 1920 zijn in de rechter zijmuur van de kelder
rechte spaarbogen in het zicht geweest. Deze dikke zijmuur behoort van
oorsprong tot het “Lombardenhuis” (Pensmarkt 16-20); het huis
Pensmarkt 12-14 is hier later tegenaan gebouwd. De muur bestaat uit
kistwerk met in het binnengedeelte van de muur stukken tufsteen, en
dateert mogelijk uit de 13de of 14de eeuw. De linker zijmuur is aan de
voorzijde gemeenschappelijk met het buurpand, maar aan de achterzijde
van het hoofdhuis zijn er twee afzonderlijke muren. 

De balklagen van de verdiepingen en de zolder zijn enkelvoudig: die van
de eerste verdieping dateert uit 1920 en de bovenliggende dateren
waarschijnlijk van rond 1870 toen ook de voorgevel werd gewijzigd en de
kap werd gebouwd. De gordingenkap bestaat uit driehoeksspanten met
kreupele stijlen en trekplaat met nokbalkdrager. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Pensmarkt 12-14 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Pensmarkt vormen voor een groot
deel een fraai historisch ensemble. De stedenbouwkundige waarde wordt
nog verhoogd door de historische hoge ligging van het bouwblok, met
daarin ook het huis van de hertog, later het “Lombardenhuis” en het
“Minderbroederklooster”. Daarnaast heeft het pand aanmerkelijke
architectonische waarde omdat het met zijn gepleisterde lijstgevel van
rond 1870 en de forse bouwmassa duidelijk herkenbaar is als historisch
huis.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis, met een bouwkundige kern die dateert uit de
13de-15de eeuw (zijmuren), waarin in verschillende fasen veranderingen
zijn doorgevoerd. De 19de-eeuwse voorgevel, balklagen en kap, en de
wijzigingen in de voorgevel en de bankkluis van 1920 zijn voorbeelden
van zulke veranderingen.

3. Cultuurhistorische waarden

Het gebouw heeft cultuurhistorische waarde als zijnde een woon/werkhuis
met als een kern een groot stenen huis uit de 13de-15de eeuw. Hierin
zijn aanmerkelijke vernieuwingen herkenbaar uit verschillende
historische perioden, zoals de voorgevel en de kap van rond 1870, en de
kleine maar kenmerkende wijzigingen in de voorgevel uit 1920.

Het object Pensmarkt 12-14, bestaande uit een huis dat in kern uit de
13de-15de eeuw dateert met wijzigingen en een lijstgevel van rond 1870,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Pensmarkt 12-14			’s-Hertogenbosch, GMSP II

  PAGE  1 

