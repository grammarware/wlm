’s-Hertogenbosch

Hinthamerstraat 146

Kadastraal	: ’s Hertogenbosch, H-4615

Monumentnr.     : SOM0590

Huidige functie	: winkel-woning 	Bouwjaar	: XIXc 

Architect	: 

Oorspr.functie	: woning

 

Verbouwingen	: 1952, 1955-56, 1973, ca.1990 (pui)

Archief		: Gemeente ’s-Hertogenbosch, afdeling BAM

Datum document: 2-05-2007



							    globale aanduiding van het perceel

		Context

(Bouw)historie:

Het hoekpand Hinthamerstraat 146, vanouds genaamd “de Lat” of “het
Landwijf” (1661). In 1731 werd het vermeld als herberg. Het huidige
pand dateert voor het grootste deel uit het derde kwart van de 19de
eeuw. In het buurpand nr.148 zijn bij veldwerk door de afdeling BAM in
2004 echter substantiлle sporen van de oude rechter zijgevel
aangetroffen. Hieruit bleek dat het pand een voorganger uit de 15de of
vroege 16de eeuw had, met een stenen voorhuis en een houten achterhuis
van ййn bouwlaag dat in de late 16de of 17de eeuw bakstenen gevels
kreeg. Het 19de-eeuwse pand werd in 1956, toen het kantoorgebouw van het
Wit-gele Kruis was, uitgebreid met een eenlaags aanbouw aan de
achterzijde, waarin een ‘leskamer’ werd gevestigd. Ook werden toen
twee vensters in de linker zijgevel gemaakt om toch nog daglicht te
brengen in de bestuurskamer achterin de hoofdbouwmassa op de begane
grond. In 1973 werd in de voorgevel een winkelpui aangebracht waar eerst
twee vensters met T-schuiframen zaten, en in de late 20ste eeuw kreeg
die pui een nieuwe invulling.

Ligging:

Het pand is gelegen aan de noordzijde van de Hinthamerstraat op de
oostelijke hoek met de Binnendieze, waar deze via de Geerlingsebrug
onder de straat door stroomt. Het pand neemt het merendeel van de
breedte in van een zeer smal bouwblok tussen de Binnendieze en de smalle
Schilderstraat. Rechts van het onderhavige pand staat tegen de gedeelde
zijmuur (de oorspronkelijke) het buurpand nr.148, dat aan de voorzijde
een poort bevat naar de Schilderstraat. De Hinthamerstraat is al sinds
de late 12de eeuw een van de drie belangrijke straten die het centrum
van de stad (de Markt) met het omliggende gebied verbinden. Bij de
stadsuitbreding in de eerste helft van de 14de eeuw kwam de
Hinthamerstraat binnen de stadsmuren te liggen. Het perceel was van
oorsprong veel langer. Op de kadastrale kaart van 1823 is het ongeveer
twee kaar zo lang aangegeven als het huidige perceel, met een grote
achterbouw achter een kleine binnenplaats. Aan de achterzijde grenst 
het perceel aan een smalle onbebouwde strook met daarachter een recent
gebouw. 

Beschrijving

Algemeen (hoofdvorm, kap):

Het pand heeft een langwerpige min of meer rechthoekige plattegrond, die
achter de voorgevel iets schuin naar links wegloopt. Het gebouw heeft
een hoge begane grond, die in ieder geval halverwege de diepte van het
pand is onderkelderd, een verdieping en een zolder met borstwering. Het
zadeldak heeft een schild aan de achterzijde en een wolfseinde aan de
voorzijde, omdat de voorgevel hoger is opgetrokken dan de andere gevels.
Het dak is gedekt met gesmoorde Hollandse pannen. Aan de achterzijde
bevindt zich een ondiepe eenlaags uitbouw onder plat dak.

Voorgevel:

De voorgevel is een bakstenen lijstgevel van omstreeks 1870. De gevel
heeft een lage hardstenen plint, en een trasraam van iets grotere en
donkerder baksteen dan de rest van de gevel, gedekt door een hardstenen
band. Hierboven is de gevel gemetseld in vrij rode handvorm baksteen in
staand verband met knipvoegen en zeer dunne stoorvoegen. Op de hoge
begane grond bevindt zich rechts een hoge gevelopening onder een
anderhalf steens strek. Daarin is er een kozijn met duivejager profiel,
een recente houten paneeldeur en een fors bovenlicht. Links hiervan
bevindt zich een grote gevelopening met een moderne pui met kunststof
kozijnen met grote ramen. Op de verdieping is er een geprofileerde
natuurstenen waterlijst waarvan de lekdorpels van de drie vensters deel
uitmaken. Deze vensters zijn getoogd en gedekt door hanekammen, en
bevatten kozijnen met kwarthol profiel en T-schuiframen. De tweede
verdieping is in de voorgevel als een mezzanino uitgevoerd met drie lage
getoogde vensters onder hanekammen en tweeruits ramen. De gevel wordt
afgesloten door een classicistisch hoofdgestel met een gepleisterd fries
en een rijk geprofileerde houten kroonlijst. 

Zijgevels:

De rechter zijgevel van het pand is vanuit de openbare ruimte niet
zichtbaar, omdat het buurpand er tegenaan staat. De linker zijgevel
langs de Binnendieze is een bakstenen gevel die is gepleisterd tot op
het niveau van de lekdorpels van de vensters op de begane grond.
Helemaal onderaan, op de waterlijn en waarschijnlijk daaronder, is de
gevel echter ongepleisterd, en gemetseld in baksteen van waalformaat.
Waarschijnlijk betreft het hier een halfsteens klamp. Uit foto’s uit
1994 blijkt dat het metselwerk van het onderste deel van de gevel (ook
onder het pleisterwerk) toen deels is vernieuwd. In het gepleisterde
geveldeel zijn een vijftiental muurankers aangebracht van verschillende
vorm aangebracht: staafankers, kruisankers en Y-ankers (achteraan).
Daarnaast zijn er ongeveer halverwege de diepte van het pand drie
gietijzeren consoles, waarop mogelijk een uitbouw heeft gesteund. Ook is
er daar een boogvormig nisje; vermoedelijk betreft het een kelderlicht.
De gepleisterde plint wordt afgesloten door een gepleisterde waterlijst
die tevens de lekdorpel van de vensters op de begane grond vormt. Enige
meters achter de voorgevel zijn er twee hoge vensters onder anderhalf
steens strekken met T-stolpramen. Daarachter bevindt zich nog een
venster, waarvan de hardstenen lekdorpel echter hoger ligt, met een
T-schuifraam. Achterin de hoofdbouwmassa zijn er nog twee vensters als
rechts in de gevel, maar deze zijn pas in 1956 gemaakt, en dat geldt ook
voor zo’n zelfde venster in de uitbouw aan de achterzijde. Op de
verdieping zijn er drie vensters recht boven de voorste drie vensters op
de begane grond. Deze hebben hardstenen lekdorpels en anderhalf steens
strekken, kozijnen met kwarthol profiel en schuiframen met eenruits
bovenraam en vierruits onderraam. De enkelvoudige balklagen in het pand
zijn in de gevel herkenbaar aan de vele staafankers. Langs de bovenzijde
van de gevel is er een licht geprofileerde gootlijst. 

Achtergevel:

Volgens een bouwtekening uit 1951 zitten er in de achtergevel op
zolderniveau drie lage vensters met vierruits stolpramen.

Ruimtelijke indeling:

Blijkens een bouwtekening uit 1956 bevind zich achterin op de begane
grond rechts een zijgang met halverwege de diepte van het pand links
daarvan het trappenhuis. Achterin de eenlaags aanbouw lag een leskamer,
daarvoor de bestuurskamer achterin het eigenlijke huis en daarvoor een
kleine keuken net achter het trappenhuis. Voorin de begane grond bevond
zich nog een ruimte. Blijkens een bouwtekening uit 1951 werd er op de
zolder achterin het huis een nieuwe slaapkamer ingebouwd. 

Constructies:

Bij een opname door de afdeling BAM in 2004 zijn de volgende zaken
waargenomen. Zoals boven al vermeld zijn in het rechter buurpand
restanten van de gemeenschappelijke zijmuur waargenomen, met in het
achterhuis restanten van een houtskelet en een 17de-eeuws venster met
eiken kozijn. In de 19de eeuw werd in nr.146 een nieuwe binnenmuur voor
de oude gemetseld. Of van de laat-middeleeuwse fase nog meer elementen
en structuren in het pand bewaard zijn gebleven is vooralsnog niet
bekend, maar het lijkt niet erg waarschijnlijk. Uitgaande van de
balkankers in de linker zijgevel bevat het pand vermoedelijk
enkelvoudige balklagen. De dakhelling doet vermoeden dat de
kapconstructie niet ouder is dan de 19de eeuw.

Interieurelementen:

Volgens de opname uit 2004 heeft de trap een fraaie gesneden trappaal
met  leeuwenkop en een balustrade met gietijzeren balusters.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand heeft stedenbouwkundige waarde vanwege de samenhang met de
historische gebouwde omgeving en de historische perceelsstructuur. Beide
gevelwanden van de Hinthamerstraat vormen vrijwel in hun geheel een
fraai historisch ensemble, en dat geldt ook voor een groot deel van de
bebouwing langs de Binnendieze. Het pand bezit extra stedenbouwkundige
waarde wegens de ligging op de hoek bij de brug over de Binnendieze.
Daarnaast heeft het pand aanmerkelijke architectonische waarde vanwege
de historische bouwmassa en de gevels uit het derde kwart van de 19de
eeuw. 

2. Bouw- en/of kunsthistorische waarden

Het pand Hinthamerstraat 146 heeft bouwhistorische waarde omdat het
duidelijk herkenbaar is als historisch woonhuis uit het derde kwart van
de 19de eeuw, met een bouwhistorisch waardevolle rechter zijmuur die uit
de 15de-17de eeuw dateert. Bij diverse verbouwingen zijn wijzigingen in
het pand doorgevoerd.

3. Cultuurhistorische waarden

Het gebouw heeft cultuurhistorische waarde als zijnde een 19de-eeuws
woonhuis met een oudere zijmuur uit de 15de-17de-eeuw, die restant vormt
van een ouder pand waarin in de 18de eeuw een herberg was gevestigd.
Halverwege de 20ste eeuw was het gebouw in gebruik als kantoorpand van
het Wit-Gele Kruis. 

Het object Hinthamerstraat 146 bestaande uit een hoekhuis langs de
Binnendieze met een bakstenen lijstgevel uit het derde kwart van de 19de
eeuw, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 146		’s-Hertogenbosch, GMSP
II

  PAGE  1 

