’s-Hertogenbosch

Hertog Hendriksingel 5

Kadastraal	: ’s-Hertogenbosch, N-0024

Monumentnr.	: SOM0561

Huidige functie	: wonen	Bouwjaar	: 1952

Architect	: Jos Bedaux

Oorspr.functie	: wonen

 

Verbouwingen	: 1957, 1993

Archief		: Gemeente ’s-Hertogenbosch, afdeling BAM

Datum document: 06-11-2009



globale aanduiding van het perceelContext

(Bouw)historie:

Het pand is gesitueerd in het omvangrijke Plan Zuid. Deze in de eerste
helft van de jaren vijftig in de voormalige schootsvelden van de stad
gerealiseerde uitbreidingswijk voor de gegoede middenklasse (Zuid I) is
aangelegd naar een ontwerp van het bureau Kuiper, Gouwetor, De Ranitz en
Bleeker, in samenwerking met de dienst Gemeentewerken. Langs de als een
hoofdverbinding in de wijk fungerende Pettelaarseweg is geheel
overeenkomstig de naoorlogse stedenbouwkundige uitgangspunten hoogbouw
gerealiseerd, zowel evenwijdig aan als haaks op deze weg. Pas daarachter
ervaart men het intieme karakter van de door laagbouw bepaalde
woonbuurtjes. De flats aan de Pettelaarseweg vormen markante
poortgebouwen voor deze buurtjes. De vanuit de stad gezien aan het begin
van de wijk gelegen Hertog Hendriksingel accentueert tezamen met de
Gregoriussingel de entree van Zuid en ook hier fungeert de bebouwing als
een poortgebouw, langs ruime percelen met veel groen die de overgang
vormen naar het Bossche Broek. De ruime aandacht voor licht, lucht en
ruimte zoals die eertijds bestond blijkt bovendien uit het nabijgelegen
Zuiderpark uit 1958. 

Bouwtekening, J. Bedaux 1951. 

De door architect Jos Bedaux ontworpen vrijstaande villa aan de Hertog
Hendriksingel 5 dateert uit 1952 en maakt deel uit van een reeks
villa’s in bijbehorende tuinen langs de westelijke rand van de wijk.
Hier markeren ze aan de zoom van het Bossche Broek vanuit de binnenstad
gezien de toegang tot Zuid. Bedaux bouwde de hier bedoelde villa als het
woonhuis van Dr. G.A. Sekhuis. Van deze arts is bekend dat hij eerder
aan het Kardinaal van Rossumplein 8 was gevestigd. Verder was hij actief
voor het Wit-Gele Kruis en bestuurslid van de Landelijke Huisartsen
Vereniging. Sekhuis zal een praktijk aan huis hebben gehad waarnaar dan
de tweede ingang aan de rechterzijde van het pand moet verwijzen.
Blijkens de bouwtekeningen uit 1951 leidde deze oorspronkelijk via een
eigen portaal met wc-ruimte naar een voorin het pand gelegen kamer met
studeerkamer, vermoedelijk een wacht- en spreek/behandelkamer. Een
expliciete verwijzing naar Dr. Sekhuis is nog altijd het
Asclepius-motief dat het timpaan aan de voorkant van de villa bekroont. 

Architect Bedaux voerde de villa uit in de stijl van de Bossche School.
Deze stroming vindt zijn oorsprong in 1946 toen de benedictijner monnik
Dom Hans van der Laan met zijn broer Nico in Den Bosch startte met de
cursus ‘kerkelijke architectuur’. De lessen leidden tot vernieuwende
inzichten over kerkenbouw, waarbij men zich onder meer liet inspireren
door de ‘elementaire’ vormentaal van de vroegchristelijke en
romaanse basilieken. Van der Laan’s ideeлn hadden evenwel ook
gevolgen voor de profane bouwkunst. Juist de ruimtelijke samenhang,
gebaseerd op het verhoudingsgetal waarin een ieder grootte ervaart,
vormde voor de Bossche School-architecten de leidraad bij het ontwerpen
van nieuwe kerken, scholen, woningen en andere bouwtypes.  

Gevelopstand linker zijgevel, 1951. 

Jos Bedaux (1910-1989) startte in 1938 met een eigen architectenbureau
dat, gevestigd in Goirle, tegenwoordig wordt geleid door zijn zoon Peer.
Hij realiseerde zowel voor als na de oorlog een groot aantal ontwerpen,
vooral woonhuizen maar bijvoorbeeld ook diverse kapellen. Tot zijn
bekendste bouwwerken behoren het Kantongerecht in Tilburg (1963) en het
hoofdgebouw van de Tilburgse universiteit (1970). Het
universiteitsgebouw ontwierp hij in samenwerking met Nico van der Laan.
Naast de ‘Bossche motieven’ toont het oeuvre van Bedaux ook de
invloed van de traditionalische Delftse School. In zijn late oeuvre is
bovendien de invloed van  het Functionalisme te zien. 

Karakteristiek voor de onderhavige woning is vooral de ingetogen opzet,
met de nadruk op klassieke en evenwichtige verhoudingen. Aan de
voorzijde trekt een strak-symmetrisch ingedeelde kopgevel als eerste de
aandacht. Het middenrisaliet alhier is verlevendigd met blinde
rondboognissen en een timpaan. Verder wordt deze gevel ‘slechts’
geleed door het voorname lijnenspel van twee hoekpilasters en een
hoofdgestel, overigens met gesmede stermotieven zoals Bedaux die ook
toepaste langs de gevels van het eveneens door hem ontworpen flatgebouw
aan de overzijde van de singel. Vensters met luiken, een van
pilasterlijsten voorziene hoofdingang en balkonhekken met diagonale
kruismotieven vormen langs de zijgevels de meest in het oog vallende
accenten. Ook de gelijktijdig gebouwde en naastgelegen garage heeft een
klassiek karakter, met zadeldaken en een timpaanachtige bekroning.     

In de loop van de tijd onderging de woning een enkele wijziging. Zo vond
in 1957 en opnieuw in 1993 een verbouwing plaats. Bij de eerste
verbouwing realiseerde Bedaux aan de achterzijde een serre met
bloemenkas, in opdracht van Dr. Sekhuis. In een recente periode werd
tegen de achtergevel een veranda gebouwd. Verder is er langs de linker
zijgevel een erker toegevoegd. 

     

Ligging:

Het pand is vrijstaand gelegen aan de westzijde van de Hertog
Hendriksingel die tezamen met de ten noorden van de Pettelaarseweg
gelegen Gregoriussingel de entree van de wijk vanuit de binnenstad
markeert. Aan het betreffende deel van de Hertog Hendriksingel bevindt
zich een ruim en wigvormig plantsoen. Langs de oostzijde van het
plantsoen is een hoog flatgebouw gesitueerd, langs de westzijde bevindt
zich een reeks vrijstaande villa’s in bijbehorende tuinen, waarvan het
onderhavige pand er ййn is. De villareeks hoekt om langs de zuidzijde
van de Pettelaarseweg. Aan de achterzijde reiken de tuinen van deze
woningen tot aan het open gebied van het Bossche Broek.

           

Beschrijving

Algemeen (hoofdvorm, kap):

De woning heeft een in hoofdzaak L-vormig grondplan en telt twee
bouwlagen, een kelder- en zolderverdieping. De zolder is opgenomen in
een schilddak met de nok haaks op de voorgevel (straatzijde) en gedekt
met rode leipannen. Op de nokeinden bevindt zich een bakstenen
schoorsteen. Houten lijstgoten. Verder zijn er enkele houten dakkapellen
met een plat dak en een kroonlijst.  De draairamen van deze dakkapellen
zijn verlevendigd met kruiselingse roedenverdeling. 

Het metselwerk van de gevels bestaat uit roodbruine handvormsteen in
Vlaams verband en met vrij grove voegen. Een in het metselwerk opgenomen
hoofdgestel vormt de gevelbeлindiging. Verder zijn er gemetselde
hoekpilasters, bovenin met een ijzeren siermotief. De diverse ramen zijn
in staal uitgevoerd. 

    

Voorgevel:

Deze op het oosten gerichte kopgevel is symmetrisch ingedeeld, met in
het midden een risaliet dat wordt bekroond door een gemetseld timpaan
met betonnen lijsten. In de top bevindt zich een ijzeren
Asclepius-motief. Het risaliet is in beide bouwlagen verlevendigd met
een blinde gevelnis, op de begane grond met een ijzeren sierhek. Beide
nissen zijn gevat onder een rondboog. Hoekpilasters geleden de blinde
zij-assen van de gevel. 

Zijgevels:

De rechter zijgevel (noordkant) is asymmetrisch ingedeeld en bevat
uiterst rechts de van een luifel en pilasterlijsten voorziene
hoofdingang. Uiterst links bevindt zich een venster met opgeklampte
luiken en rechts daarvan een rondboogingang. Op de verdieping heeft de
woning vier vensters, eveneens met luiken. De vensters bevatten ramen
met roedenverdeling en in het midden een klapraampje. 

De op de tuin gerichte linker zijgevel (zuidkant) is eveneens
asymmetrisch. Hier bevindt zich uiterst rechts een later gerealiseerde
erker met aan de bovenzijde een ‘Frans balkon’ met een ijzeren
hekwerk. Links van de erker zijn er nog enkele gevelopeningen. Op de
bovenverdieping heeft de woning vier vensters met luiken als in de
rechter zijgevel.

 

   

Achtergevel:

Aan de achterzijde (westkant) sluit een ййnlaags vleugel aan,
uitkragende langs de linker zijgevel van het pand. Deze uitbouw vormt
aan de bovenkant een balkon met een ijzeren hekwerk met kruiselings
verdeelde spijlen en aansluitende op een hoge gemetselde schoorsteen. De
vleugel is later verbonden met een veranda.   

Ruimtelijke indeling:

In de oorspronkelijke opzet heeft het pand een langs de rechter zijgevel
gelegen ruime hall met trappenhuis. Langs de voorgevel en linker
zijgevel kwamen een bijkamer, studeerkamer, kinderkamer en eetkamer. De
ruime woonkamer en de keuken werden in het ййnlaags bouwdeel langs de
achterzijde gesitueerd, met zicht op het Bossche Broek. Op de
bovenverdieping leidt een middengang naar de langs de voor- en zijgevels
gerangschikte slaapkamers. De ouderlijke slaapkamer kwam aan de
voorkant. Verder werden er ook op de zolder enkele slaapkamers
gerealiseerd. Enkele afzonderlijke kelderruimtes. 

   

Constructies:

Het pand kreeg een fundering in gewapend beton. De vloeren werden
eveneens in gewapend beton alsmede in holle bouwsteen (model
“Nehobo-Ideaal”) uitgevoerd. Houten kapconstructie.  

Interieurelementen:

Er is geen nadere documentatie voorhanden. Het interieur is mede
beschermd voor zover het monumentale waarden omvat.

Erf, bijgebouwen, diversen: 

Rechtsachter de woning staat een vergelijkbaar vormgegeven garage die
door een verbindingslid op de villa aansluit. Het metselwerk en de
dakdekking zijn als genoemd. Het gebouwtje heeft een in hoofdzaak
L-vormig grondplan, met aan de achterzijde een evenwijdig aan de straat
gelegen zadeldak en aan de voorkant een haaks hierop aansluitend tweede
zadeldak dat iets minder hoog is doorgestoken. Dit dak sluit aan de
voorzijde van de garage aan op een timpaan met een oculus en een
sierpiron. Het achterste dak heeft op beide nokeinden een gemetselde
schoorsteen. Brede toegangspoort met vermoedelijk niet-oorspronkelijke
deur. 

Later gewijzigde terreinomheining, bestaande uit gemetselde voetmuren
met een ezelsrug, gemetselde posten en ijzeren hekwerken.   

Literatuur/bronnen:

Medisch Contact. Orgaan van de Koninklijke Nederlandsche Maatschappij
tot bevordering der Geneeskunst, jrg. 10, nr. 9 (3 maart 1955), p.
135-136 

Idem, jrg. 22, nr. 27 (7 juli 1967), p. 618

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

De vrijstaande villa aan de Hertog Hendriksingel 5 heeft
stedenbouwkundige waarde vanwege de samenhang met de historische
gebouwde omgeving. Het bouwwerk maakt deel uit van de gevarieerde
bebouwing van de in de vroege jaren 1950 aangelegde wijk Zuid. Hier
maakt het object deel uit van een villareeks bij de entree van de wijk.
Het object valt er op door de markante opzet met een zorgvuldig en
evenwichtig gelede kopgevel met risaliet, blindnissen en timpaan. Door
de vrijstaande ligging in een bijbehorende tuin en tezamen met een
vergelijkbaar vormgegeven garage maakt de villa deel uit van een
waardevol ensemble. 

2. Bouw- en/of kunsthistorische waarden

De in 1952 door de bekende architect Jos Bedaux uit Goirle gebouwde
villa heeft architectuurhistorische waarde als een goed en vrij gaaf
bewaard gebleven voorbeeld van naoorlogse woningbouw. Karakteristiek
voor het in Bossche Schoolstijl vormgegeven pand is de ingetogen en
klassiek gelede opzet met de nadruk op een evenwichtig spel van maten en
verhoudingen. Het zorgvuldig samengestelde ontwerp, met in Vlaams
verband gemetselde gevels, stalen ramen en een risaliet met blindnissen
en een timpaan, geeft een heldere indruk van het oeuvre van genoemde
architect die in Zuid een vooraanstaande rol heeft gespeeld en zowel in
Den Bosch als daarbuiten diverse waardevolle ontwerpen op zijn naam
heeft staan.      

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van voor de middenklasse bestemde woningbouw uit de eerste decennia na
de Tweede Wereldoorlog. In zijn opzet en vormgeving weerspiegelt de
villa op een goed herkenbare wijze de ideeлn over huisvesting van de
gegoede middenklasse in de vroege jaren 1950. De cultuurhistorische
betekenis wordt versterkt door de typologische waarde van het pand, dat
werd opgezet als een artsenwoning. Bouwheer Dr. G.A. Sekhuis speelde in
Den Bosch lange tijd een markante rol.  

Het object Hertog Hendriksingel 5, bestaande uit een vrijstaande villa
met bijbehorende garage, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hertog Hendriksingel 5                        
       ’s-Hertogenbosch, GMSP II

  PAGE  5 

