’s-Hertogenbosch

Palmboomstraat 26-28

Kadastraal	: ’s-Hertogenbosch, C-3412, 

C-3124, C-3125

Monumentnr.	: SOM0470

Huidige functie	: wonen	Bouwjaar	: circa 1955

Architect	: 

Oorspr.functie	: wonen 

 

Verbouwingen	: 2007

Archief		: Gemeente ’s-Hertogenbosch, afdeling BAM

Datum document: 01-06-2010



Context

(Bouw)historie:

Het uit een dubbele woning bestaande pand bevindt zich in de
Graafsebuurt (Hinthamerpoort), een wijk die tezamen met de Muntel en de
Bossche Pad tot de noordoostelijke stadsuitbreidingen uit de periode van
het interbellum behoort. Om de woonomstandigheden van de toenmalige
krotbewoners in de Bossche binnenstad te verbeteren werden al voor de
Eerste Wereldoorlog nieuwe uitbreidingsplannen opgesteld die zouden
resulteren in de nieuwe arbeiderswijken ten noorden van het riviertje de
Aa en rondom de Graafseweg. Zoals gebruikelijk bij de Bossche
stadsuitbreidingen moesten de te bebouwen terreinen er worden opgehoogd
en nog altijd is in het bij de Graafsebuurt gelegen Prins Hendrikpark de
IJzeren Vrouw te vinden, een zandwinningsplas die is genoemd naar de
eertijds gebruikte baggermachine. 

In de loop van het interbellum werd deze nieuwe wijk al voor een groot
deel volgebouwd met arbeiderswoningen. Het gedeelte aan de
noordoostzijde van de Lagelandstraat en deels langs het zuidwestelijke
deel van deze straat – waar het onderhavige object is gesitueerd –
is pas na de oorlog bebouwd. Dit deel van de Graafsebuurt is een ‘kind
van de woningnood’. In hoog tempo werden hier rijen eengezinswoningen
gebouwd en zelfs stonden er nog tot in de jaren 1960 noodwoningen. 

Ook de hier bedoelde dubbele woning aan de Palmboomstraat 26-28 is
na-oorlogs. Dit bouwwerk dateert uit omstreeks 1955. Uitgaande van de
overeenkomst in stijlkenmerken en motieven is het bouwwerk tegelijk met
de aanpalende bebouwing langs de Lagelandstraat gerealiseerd. 

Wie de architect is van dit complex is vooralsnog onbekend. Mogelijk
gaat het om Edmond Nijsten uit Vught die aan de nabijgelegen
Cypresstraat het fabriekscomplex van de Nederlandse Confectie Industrie
(N.C.I.) bouwde. Dit complex is reeds enige tijd geleden gesloopt maar
nog altijd resteert het langs de Lagelandstraat gelegen voormalige
kantinegebouw met rijwielberging. De hier bedoelde woonhuizen aan de
Palmboomstraat en de Lagelandstraat zouden dan oorspronkelijk bedoeld
kunnen zijn geweest voor het personeel van de confectiefabriek. 

Hoe het ook zij, Palmboomstraat 26-28 is uitgevoerd in een
modernistische trant met enkele traditionele motieven. Vandaar dat hier
dan ook mag worden gesproken over de zogeheten shake-hands stijl, een
voor de periode van de Wederopbouw karakteristieke mengvorm van
functionalistische en traditionele motieven. Het vermoedelijk in een
betonskelet opgetrokken bouwwerk wordt gekenmerkt door een geraffineerd
modernistisch lijnenspel dat in sterke mate wordt bepaald door de twee
langs de voorgevel gelegen erkerpartijen met hoog doorgestoken betonnen
geveldammen. Deze zijn taps opgezet en omklemmen langs de
bovenverdieping een balkon. De betonnen overhuiving hiervan vormt op
zijn beurt het ‘presenteerblad’ van een door de daklijst gestoken
dakkapel. Het timpaan van de betreffende dakkapellen, alsook het
hoofdgestel waarmee zowel de voor- als achtergevel worden beлindigd
zijn daarentegen juist traditionele motieven, ontleend aan de klassieke
bouwkunst. Het markante lijnenspel wordt voortgezet in de omkadering van
de ingangspartijen en de hierboven gelegen vensters. 

In de loop van de tijd is het authentieke karakter van het bouwwerk goed
herkenbaar gebleven. Weliswaar zijn de ramen en balkondeuren op nr. 28
vernieuwd en is hier aan de achterzijde een uitbouw gerealiseerd, maar
juist dit pand behield de originele voordeur. Op nr. 26 bleef onder meer
de stalen invulling van de balkonpui behouden.    

Ligging:

Het pand is gelegen aan de zuidzijde van de Palmboomstraat, in het
gedeelte van deze straat dat zich ten westen van de Lagelandstraat
bevindt. Laatstgenoemde straat vormt een hoofdverbindingsas die de
Graafsebuurt (Hinthamerpoort) verbindt met de bezuiden het riviertje De
Aa gelegen Merwedelaan. Aan de achterzijde van de onderhavige woning is
een klein stadspark (trapveldje) met rondom gelegen reeksen
eengezinswoningen. 

   

          

Beschrijving

Algemeen (hoofdvorm, kap):

Het dubbele pand heeft een in hoofdzaak rechthoekige plattegrond en telt
twee bouwlagen, onder een zadeldak dat is gedekt met rode verbeterde
Hollandse pannen. Op de nok bevinden zich drie bakstenen schoorstenen.
De gevels zijn gemetseld in genuanceerde grauwgele baksteen in een wild
verband en met platvolle voegen. Tenzij anders genoemd zijn de ramen en
deuren in hout uitgevoerd.    

Voorgevel:

In hun gezamenlijke opzet hebben de beide woningen een symmetrische
voorgevel (zuidzijde) die vier assen breed is. De twee middelste assen
bevatten per woning de hoofdingang, opgenomen in een betonnen omkadering
en op nr. 28 voorzien van een oorspronkelijke voordeur met twee
deurramen met brede verticaalroeden. Tussen deze ingangen zijn twee
kleine wc-vensters gelegen. Op de verdieping hebben de woningen er een
vierkant venster dat eveneens is opgenomen in een betonnen kader. De
vensters bevatten een valraam. De opzij gelegen vensterassen worden
geaccentueerd door taps opgezette betonnen dammen. Op de begane grond
omklemmen ze een erker met een betonnen borstwering.. Langs de
bovenzijde vormen de erkers een ondiep balkon met een ijzeren hekwerk en
toegankelijk via een pui met een dubbele deur en nevenlichten. Op nr. 26
bleef de authentieke stalen invulling behouden. Een betonnen overhuiving
vormt de bovenzijde van de balkons en draagt bij beide woningen een naar
voren geschoven dakkapel met een dubbel raam en een op bijbehorende
schouders aansluitend timpaan. De dakkapellen vormen een onderbreking
van het hoofdgestel waarmee de gevel wordt beлindigd en dat is voorzien
van een houten kroonlijst (goot). Het fries is vermoedelijk gepleisterd,
en voorzien van om en om geplaatst verticaal beschot. 

      

Zijgevels:

Beide zijgevels (oost- en westkant) hebben zowel beneden als boven twee
vensters, op de begane grond van een groter formaat dan boven.    

Achtergevel:

Net als aan de voorkant is ook de achtergevel (noordzijde) symmetrisch
ingedeeld en wordt deze door een vergelijkbaar hoofdgestel beлindigd.
De opzij gelegen vensterassen worden ook ditmaal geaccentueerd door een
naar voren geschoven dakkapel met een timpaan. Ditmaal hebben de
dakkapellen het karakter van een hangende erker, ingeklemd tussen
decoratieve hoekdammen. 

Nr. 28 is later op de begane grond uitgebouwd, waarbij het op de
bovenverdieping gelegen venster is gewijzigd tot een ingang met een
dubbele balkondeur. Op nr. 26 bleef de originele opzet zoveel mogelijk
intact, onder meer met dubbele ramen met horizontaalroeden. 

     

Ruimtelijke indeling:

De woningen hebben een asymmetrische indelingsstructuur. Op de tussen de
woningen gelegen scheidingsmuur sluit per woning een gang met
trappenhuis en overloop aan. De uit voor- en achterkamers bestaande
leefvertrekken zijn van hieruit bereikbaar.      

Constructies:

Vermoedelijk is het bouwwerk opgetrokken in een betonnen constructie,
maar de gevels zijn in schoonmetselwerk uitgevoerd.    

Interieurelementen:

Het interieur is niet bezocht. Het interieur is mede beschermd voor
zover het monumentale waarden omvat.

  

Erf, bijgebouwen, diversen: 

Aan het pand gaat langs de volle breedte een bijbehorende stoep vooraf.
Deze is verlevendigd met een sierpatroon bestaande uit bakstenen
ruitvormen die zijn ingevuld met betonplavuizen. Een bakstenen stoepje
vormt de toegang tot de woningingangen.

     

Middenachter de twee woningen staat een klein schuurtje met een zadeldak
met rode verbeterde Hollandse pannen. Het schuurtje is in vergelijkbaar
metselwerk opgetrokken als de woningen zelf. Langs de Lagelandstraat is
de bij nr. 28 behorende tuin voorzien van gemetselde tuinmuurtjes met
een ezelsrug.  

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De dubbele woning aan de Palmboomstraat 26-28 heeft stedenbouwkundige
waarde vanwege de samenhang met de historische gebouwde omgeving. Het
bouwwerk maakt deel uit van het naoorlogse gedeelte van de Graafsebuurt,
ten zuidwesten van de Lagelandstraat. Hier vormt het bouwwerk door zijn
markante opzet met een opmerkelijk gelede voorgevel – met tussen taps
toelopende betondammen gelegen erkers en balkons – een in het oog
vallende blikvanger. De situationele waarde wordt versterkt door de
ligging op ййn van de hoeken van een ongelijk kruispunt, waar het pand
zowel aan de voor- als de achterzijde in het zicht ligt.  

2. Bouw- en/of kunsthistorische waarden

Het omstreeks 1955 gebouwde pand heeft architectuurhistorische waarde
als een goed en redelijk gaaf bewaard gebleven voorbeeld van woningbouw
uit de periode kort na de oorlog. Karakteristiek voor het in de
zogeheten shake-hands stijl vormgegeven pand is de door een fijne
belijning bepaalde opzet en de combinatie van modernistische en
klassieke stijlmotieven. De dubbele woning wordt gekenmerkt door een
zorgvuldig vormgegeven ontwerp en neemt door de architectonische
detaillering van de voorgevel en de diverse dakkapellen een bijzondere
positie in binnen het naoorlogse erfgoed in de gemeente
’s-Hertogenbosch.      

3. Cultuurhistorische waarden

Het bouwwerk heeft cultuurhistorische waarde als een bijzonder voorbeeld
van de in de eerste decennia na de Tweede Wereldoorlog gerealiseerde
woningbouw in de Graafsebuurt. Reeds voor de oorlog was deze wijk in het
kader van de toenmalige stadsuitbreidingen tot stand gekomen en opgezet
als een arbeiderswijk. Het onderhavige pand maakt er deel uit van de
bebouwing die in het kader van de naoorlogse woningnood tot stand kwam.
Ondanks enkele wijzigingen geeft het ontwerp nog altijd een goede indruk
van de contemporaine ideeлn over woningbouw in een voor de
arbeidersklasse bestemde wijk.    

Het object Palmboomstraat 26-28, bestaande uit een dubbele woning uit
circa 1955, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Palmboomstraat 26-28                          
     ’s-Hertogenbosch, GMSP II

  PAGE  5 

