’s-Hertogenbosch

Vughterstraat 52

Kadastraal	: ’s Hertogenbosch, G-8059

Monumentnr.     : SOM0516

Huidige functie	: winkel-appartementen	Bouwjaar	: 1910, oudere kern

Architect	: 

Oorspr.functie	: woonhuis

 

Verbouwingen	: 1981, 2002

Archief		: Gemeente ’s-Hertogenbosch, afdeling BAM

Datum document: 10-09-2007, 09-06-09



 

globale aanduiding van het perceel

Context

(Bouw)historie:

Het pand Vughterstraat 52 stond in 1638 bekend onder de naam “De
Vergulde Eland”, wat verwijst naar de brouwerij “De Eland” die
ooit op deze plek heeft bestaan. Er zijn nog elementen van deze oudere
voorganger bewaard gebleven in het huidige pand, dat in 1910 op deze
plaats opgericht werd als winkel- en fotoatelier in opdracht van
fotograaf A.J. Schreurs. De bestaande zijmuren zijn hierbij gedeeltelijk
gehandhaafd en ook de oude kelders zijn behouden. Het dwars geplaatste
drielaags achterhuis met plat dak dateert eveneens uit 1910. In 1981 is
de indeling van het pand op punten gewijzigd. Op de verdiepingen zijn
destijds vijf woningen gerealiseerd. De achterbouw is in 2002 gewijzigd,
ook ten behoeve van woonruimte. De begane grond van het hoofdpand aan de
Vughterstraat is tegenwoordig nog steeds in gebruik als winkel. 

Aan de achterzijde (zuidoostelijk) van het achterhuis bevindt zich een
smal erf, geflankeerd door een ййnlaags bouwdeel (oorspronkelijk een
atelierruimte) en een tenslotte een tweelaags bouwdeel (opslag, woning)
dat aan de zuidoostzijde grenst aan de Binnendieze Deze bouwdelen vallen
buiten de bescherming.

Ligging:

Het pand ligt aan de zuidoostelijke zijde van de Vughterstraat en staat
op een zeer diep perceel dat vanouds aan de achterzijde begrensd werd
door de Dieze. Het perceel is tegenwoordig opgedeeld. Het deel aan de
Dieze heeft een ander perceelnummer. Het achtererf van het linker
buurpand behoort reeds sinds het begin van de 19de eeuw tot het pand.
Het is gelegen binnen de ring tussen de eerste en de tweede stadsmuur.
Het geheel is onderdeel van een gevelwand met voornamelijk 19de-eeuwse
gevels. Veel van deze panden aan de Vughterstraat hebben een oudere,
soms zelfs middeleeuwse, kern. Door de eeuwen heen is de Vughterstraat,
die in opzet grotendeels een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd.

Beschrijving

Algemeen (hoofdvorm, kap):

Het geheel bestaat uit een hoofdpand, een lagere tussenbouw en een dwars
achterhuis. De hierachter gelegen bebouwing valt buiten de bescherming. 

Het hoofdpand aan de Vughterstraat omvat een kelder, begane grond, twee
verdiepingen en een zolder onder een haaks op de voorgevel gelegen
mansardekap. Het drie bouwlagen tellende dwarse achterhuis heeft een
plat dak. 

Voorgevel:

De voorgevel is een bakstenen topgevel met speklagen van verblendsteen.
De oorspronkelijke winkelpui uit 1910 is in het laatste kwart van de
20ste eeuw vervangen door een nieuwe pui. De toegang tot de woningen op
de verdiepingen zit rechts in de pui. Links hiervan de winkelingang en
een etalagevenster zonder borstwering. Boven dit geheel een breed
driedeling bovenlicht. Een natuurstenen kordonlijst sluit de pui af.
Centraal op de verdieping een halfronde uitkragende erker met een
driedelige raampartij. Onder de vensters een hardstenen lekdorpel. De
bovenlichten van de rondlopende schuiframen zijn gevuld met groen
glas-in-lood. Aan weerszijden van de erker een venster met gebogen
bovendorpel, hardstenen latei en een hardstenen lekdorpel. Deze vensters
bevatten een H-schuifraam met een bovenlicht met groen glas-in-lood en
een medaillon. Op de tweede verdieping worden deze vensters herhaald,
aan weerszijden van een balkon (boven op de erker) met een smeedijzeren
hekwerk met Art Nouveau stijlmotieven. De gevelopening aan dit balkon
bevat openslaande deuren en een bovenlicht met een gebogen bovendorpel,
groen glas-in-lood en medaillon. Boven het venster een gebogen
hardstenen latei. 

In de geveltop is aan weerszijden van een rond venster een venster met
een gebogen zijde zichtbaar. Ook rond deze vensters zijn hardstenen
elementen aangebracht zoals de lekdorpel en aanzet- en sluitstenen.
Onder het ronde venster zit een tegeltableau met de tekst
“Fotografie”.  De geveltop met gebogen schouders is voorzien van
hardstenen gebogen afdekstenen.

Zijgevels:

Het pand wordt aan beide zijden begrensd door bebouwing. Enkel de
zolderverdieping komt boven de belendende panden uit. Dit muurwerk is,
voor zover zichtbaar vanuit de openbare ruimte, blind uitgevoerd.

Achtergevel:

De achtergevel van het hoofdpand is niet zichtbaar, de acgtergevel van
het drielaags achterhuis is gemetseld in baksteen en bevat diverse
gevelopeningen onder een ijzeren lateibalk en een rollaag. De eerste
bouwlaag gaat schuil achter een recente, niet beschermenswaardige
aanbouw met dakterras. 

Ruimtelijke indeling: 

In een rapport uit 1979 wordt over de indeling van het pand het volgende
gemeld: De voorkelder heeft een tongewelf in de langsrichting met zes
insteekgewelven. De brandmuur is hier nog aanwezig. Aan de hand van de
indeling in voor- en achterkelder kan de omvang van het oude voor- en
achterhuis worden afgeleid. Links tegen de scheidingsmuur met de
achterkelder heeft oorspronkelijk een ingang gezeten. De kelder van het
achterhuis heeft een tongewelf in de langsrichting. De kelder is
tegenwoordig niet meet toegankelijk.

De begane grond is op de trapopgang naar de verdieping na volledig in
gebruik als winkelruimte en daartoe volledig tot ongedeelde ruimte
gemaakt. De bovenverdieping is voorzien van vijf appartementen, waarbij
de oorspronkelijke (vroeg 20ste-eeuwse) indeling slechts gedeeltelijk
behouden is gebleven. 

Constructies:

In de rapportage uit 1979 van de afdeling BAM staat het volgende: De
oude kelders hebben tongewelven. Het pand heeft enkelvoudige balklagen
en een mansarde kap. Op de bouwtekening uit 1910 is te zien hoe de
fundering (geheel) en de oude zijmuren (begane grond, voorste deel van
eerste en tweede verdieping) behouden zijn bij de bouw van het nieuwe
pand. Hier kan uit afgeleid worden dat het pand gemeenschappelijke
zijmuren heeft met de buurpanden. 

Interieurelementen

In het pand bevinden zich nog diverse interieuronderdelen uit 1910,
zoals de bordestrap. In het achterhuis zit een houten neorenaissance
schouw (rapportage 1979). 

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 52 heeft stedenbouwkundige waarde vanwege de
samenhang met de historische gebouwde omgeving. De oorspronkelijke
percellering tussen de straat en de Binnendieze is intact gebleven en
verwijst naar de oorspronkelijke historische verkavelingsstructuren in
dit gedeelte van de binnenstad van ’s-Hertogenbosch. Het pand bezit
architectonische waarde als markant en in zijn uiterlijke
verschijningsvorm (m.u.v. de winkelpui) gaaf winkelwoonhuis uit 1910.
Als ййn van de weinige panden in de Bossche binnenstad, uitgevoerd in
deze typische vroeg 20ste-eeuwse vormentaal (sobere Art Nouveau), heeft
het pand een zekere zeldzaamheidswaarde.

Bouw- en/of kunsthistorische waarde

Het pand heeft bouwhistorische waarde vanwege de nog aanwezige oude
kelders (mogelijk XV) en het bewaard gebleven muurwerk. Voorts verkeert
het winkel-woonhuis wat betreft het bovendeel van de voorgevel nog in de
oorspronkelijke staat uit 1910. In het gebouw zijn waarschijnlijk nog
interieuronderdelen uit 1910 aanwezig, zoals de bordestrap en een houten
neorenaissance schouw. 

3. Cultuurhistorische waarden

Het pand bezit cultuurhistorische waarde als in uiterlijke
verschijningsvorm redelijk gaaf en nog goed herkenbaar voorbeeld van een
representatief en in die dagen modern winkel-woonhuis uit het begin van
de 20ste eeuw. Het pand herinnert daarmee aan de periode waarin de
belangrijkste straten in de binnenstad van Den Bosch tot luxe
winkelgebied werden omgevormd. Het tegeltableau met de tekst
“Fotografie” verwijst nog naar de oorspronkelijke functie (1910) van
fotografisch atelier. 

Het object Vughterstraat 52, bestaande uit een in uiterlijke
verschijningsvorm goed bewaard gebleven winkel-woonhuis uit 1910, met
een oudere kern, is op basis van bovenstaande criteria
beschermenswaardig als gemeentelijk monument in de gemeente
’s-Hertogenbosch. Beschermenswaardig zijn de hoofd- en kapvorm van het
voorhuis met dwars geplaatst achterhuis, de voorgevel, onderdelen van de
historische constructies (kelder, zijgevels), en de genoemde
interieuronderdelen. De achterliggende bebouwing is niet
beschermenswaardig.

Redengevende omschrijving Vughterstraat 52                              
           ’s-Hertogenbosch, GMSP II

  PAGE  4 

