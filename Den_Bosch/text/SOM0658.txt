’s-Hertogenbosch

Postelstraat 8

Kadastraal	: ’s Hertogenbosch, G-2765

Monumentnr.     : SOM0658

Huidige functie	: woonhuis	Bouwjaar	: XIXa, pui 1907, oudere kern

Architect	: 

Oorspr.functie	: woon-werkhuis

 

Verbouwingen	: 1907, 1980-1982

Archief		: Gemeente ’s-Hertogenbosch, afdeling BAM

Datum document:17-09-2007



 

                                                                        
       globale aanduiding van het perceel

Context

(Bouw)historie:

De Postelstraat dankt zijn naam aan het voormalige Refugiehuis van de
nog altijd bestaande Abdij van Postel. De Abdij had in 1258 van een
vrijgevig Bosch poorter, Lambertus Sus genaamd, daar een huis gekregen.
De Capucijnenpoort, destijds het Oude Waterstraatje, leidde er via een
bruggetje over de Dieze heen. 

Het pandje Postelstraat 8 is in zijn huidige gedaante tot stand gekomen
na vele verbouwingen en vernieuwingen van de oorspronkelijk middeleeuwse
bebouwing ter plekke. Hiervan resteren voornamelijk de gewelfkelder en
delen van de zijgevels, die overigens toebehoren aan de beide
buurpanden. In de 18de en 19de eeuw is het pand ingrijpend vernieuwd,
waarbij de huidige voorgevel ontstond en de indeling met
insteekverdieping werd gerealiseerd. In de 19de eeuw waren hier onder
meer een broodbakker en een boekbinder gevestigd en in ieder geval vanaf
1888 de koperslager Bettonviel. Deze liet in 1907 de nog bestaande
winkelpui aanbrengen. Tegenwoordig is het huis geheel als woning in
gebruik. 

In de periode 1980-1982 is het pand ingrijpend gerenoveerd, waarbij
voornamelijk de voorgevel (met vernieuwde ramen), de zijgevels, de
gewelfkelder en slechts enkele interieuronderdelen gehandhaafd bleven.
De achtergevel en de kap werden geheel vernieuwd en ook een groot deel
van de verdiepingsbalklagen, de vloeren, de binnenmuren en vele
interieurelementen werden vervangen. De insteekverdieping bleef als
markant onderdeel van de historische interieurindeling intact.

Ligging:

Het pand ligt aan de westelijke zijde van de Postelstraat, in de ring
met bebouwing tussen de eerste en de tweede stadsmuur. Waarschijnlijk
hoorde deze grond oorspronkelijk bij het achtererf van de hoofdbebouwing
aan de Vughterstraat. Het kleine pandje is een toonbeeld van
vindingrijkheid: ondanks de beperkte mogelijkheden van dit kleine stukje
grond, heeft de bouwer van dit huisje met beperkte middelen voldoende
ruimte en licht weten te creлren. Op een perceel van slechts 3,35 breed
x 9 meter diep is 110 vierkante meter aan vloeroppervlak gemaakt voor
verschillende functies. Er was ruimte voor opslag in de kelder en op
zolder; een winkelruimte op de hoge begane grond, met daarachter een
werkplaats. Boven werd gewoond. Op het vroegere open plaatsje (sinds
1980 overdekt) was het toilet. 

Beschrijving

Algemeen (hoofdvorm, kap):

Het kleine pandje bestaat uit een voorhuis met een kelder, hoge begane
grond, verdieping en zolder, en een vast achterhuis met begane grond,
insteekverdieping, eerste verdieping en zolder zonder borstwering. Het
geheel wordt gedekt door een smal zadeldak dat is gedekt met gesmoorde
Hollandse pannen. De nok van het dak ligt parallel aan de straat. 

Voorgevel:

De slechts twee vensterassen brede voorgevel is gepleisterd en heeft een
geschilderde plint en borstwering. Rechts onder in de plint is een klein
kelderlicht zichtbaar. De winkelpui (1907) op de begane grond heeft
links een ingang met bovenlicht en rechts een groot etalagevenster. De
pui wordt afgesloten door een ijzeren puibalk met op de hoeken een
eenvoudige ornamentering. De houten kozijnen zijn voorzien van een
profilering. Boven de pui een waterlijst. Op de verdieping twee
vensters. Deze bevatten kozijnen met duivejagerprofilering en 6-ruits
schuiframen. Onder alle vensters zit een stenen lekdorpel. De gevel
wordt afgesloten door een (voor deze gevel) forse gootlijst op klossen.

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is in 1980-1982 volledig nieuw opgetrokken in machinale
baksteen. 

Ruimtelijke indeling:

Het voorhuis is onderkelderd (tongewelf in de langsrichting). Deze
kelder is vanuit het pand toegankelijk via een vernieuwde houten trap.
Aan de straatzijde zijn er twee voormalige kelderlichten. In gewelf en
voorste kopwand is een groot formaat baksteen (handvorm) aangetroffen,
wat wijst op een ontstaanstijd in de late middeleeuwen. De kelder is
recentelijk circa 30 cm uitgediept en vorozien van een nieuwe
betonvloer.

In de hoge begane grondverdieping is een insteekverdieping aanwezig,
waarvan de enkelvoudige balklaag (18de-vroeg 19de eeuw) deels behouden
bleef. De oorspronkelijke stookplaatsen zijn verwijderd. 

Op de scheiding tussen het voor- en achterhuis zijn steile trappen naar
de insteek en de verdieping. Deze zijn vernieuwd, deels in de oude
detaillering, deels met gebruikmaking van oudere onderdelen, zoals de
balustrade met houten spijlen. De voorkamer op de verdieping is
verkleind door het verplaatsen van de tussenmuur, waardoor tussen voor-
en achterkamer ruimte werd gecreлerd voor een kleine badkamer. De
oorspronkelijk open zolder is opgedeeld in een slaapkamer, een overloop
en twee bergruimtes.

Constructies:

De in 1975 nog in het pand aangetroffen enkelvoudige grenen balklagen
zijn op de balklaag onder de insteekverdieping volledig verwijderd en
vervangen door nieuwe balken.  Ook de eenvoudige gordingenkap is in 1980
volledig vernieuwd.

Constructief maakt het pand gebruik van de muren van de beide
buurpanden. Zowel de balklagen als de gordingen van de kap zijn er in
opgelegd. Van de oude zijmuren is de zware, deels in middeleeuwse
baksteen gemetselde rechter zijgevel (noordgevel) goed zichtbaar in de
keukenruimte (onder de insteek) en de overbouwde binnenplaats. 

Interieurelementen

In het rapport uit 1975 wordt ook gesproken over waardevolle
interieurelementen, zoals een houten winkelinrichting, trappen met
leuningen en balusters (18de/19de eeuw) en de insteek. Bij de verbouwing
in 1980 zijn vrijwel alle interieurelementen vervangen, met uitzondering
van de balusters in de balustrade van de insteekverdieping, de houten
trap van de begane grond naar de insteek en de tegelvloer (met hieronder
de restanten van oudere vloeren) van de vroegere winkelruimte. Balusters
en leuningen van de trappen naar de verdieping en zolder zijn nagemaakt
naar het verwijderde origineel. 

Erf, bijgebouwen, diversen:

Het binnenplaatsje achter het pand is in 1980 overdekt met een
dakterrasconstructie, de vroegere wc is verwijderd. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Postelstraat 8 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur, die een middeleeuwse oorsprong heeft. Het pand
voegt zicht goed in de historische gevelwand van de Postelstraat en
heeft door de markante kleinschalige bouwmassa met dwarskap, lijstgevel
en winkelpui architectonische waarde.

2. Bouw- en/of kunsthistorische waarden

Er is sprake van bouwhistorische waarde vanwege de nog zichtbare
gelaagde bouwgeschiedenis, die in het pand afleesbaar is aan onder
andere de laatmiddeleeuwse gewelfkelder, de 19de-eeuwse voorgevel met
winkelpui uit 1907, de insteekverdieping en nog enkele fragmenten van
historische of conform het origineel vervangen interieuronderdelen en
constructies, voornamelijk uit de 18de en de 19de eeuw. Markant is de
bouwwijze van het huis, waarbij gebruik is gemaakt van de (middeleeuwse)
zijgevels van de buurpanden waarin de balklagen zijn opgelegd.

3. Cultuurhistorische waarden

Als een ondanks de wijzigingen nog goed herkenbaar gebleven voorbeeld
van een kleinschalig historisch winkel-woonhuis heeft het pand
cultuurhistorische waarde. De markante winkelpui uit 1907 herinnert aan
de periode dat hier een koperslager met zijn werkplaats en winkeltje
gevestigd was.

Het object Postelstraat 8, bestaande uit een kleinschalig historisch
winkel-woonhuis met een middeleeuwse oorsprong, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Postelstraat 8                                
             ’s-Hertogenbosch, GMSP II

  PAGE  1 

