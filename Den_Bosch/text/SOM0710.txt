’s-Hertogenbosch

Kerkstraat 39

Kadastraal	: ’s Hertogenbosch, H-5561

Monumentnr.     : SOM0710

Huidige functie	: winkel-woning 	Bouwjaar	: zijmuren XV?, voorgevel
ca.1875, achterhuis XVI 

Architect	: 

Oorspr.functie	: woon-werkhuis

 

Verbouwingen	: 1902, 1913, 1934, 1936, 1983, 1999, 2001

Archief		: Gemeente ’s-Hertogenbosch, afdeling BAM

Datum document: 08-08-2007



						 globale aanduiding van het perceel

Context

(Bouw)historie:

Het pand Kerkstraat 39 dateert in kern uit 

de late middeleeuwen, zoals blijkt uit de zijmuren. Al voor 1823 stond
het pand op een groot perceel dat zich aan de achterzijde verbreedde tot
achter de naaste buurpanden. Hierop stonden achter die buurpanden
achterhuizen die via de hoeken nog net met het hoofdhuis verbonden
waren. Het linker achterhuis (vanaf de straat gezien, dus het
zuidoostelijke) dateert uit de 16de eeuw, en het rechter uit de vroege
19de eeuw (dit rechter achterhuis vormt onderdeel van het monument
Kerkstraat 37). Rond 1875 werd de voorgevel vernieuwd in de vorm van een
lijstgevel, vermoedelijk zijn in die periode ook de balkagen en de kap
vernieuwd, en is de indeling gewijzigd. De onderverdeling van het
hoofdhuis in voor- en achterhuis is hierbij komen te vervallen. Het
trappenhuis werd in het achterhuis van nr.37 ondergebracht. In 1902 is
op de begane grond een winkelpui gemaakt ter vervanging van een
woonhuispui. Later is de pui nog diverse malen verbouwd. In 1913 is de
kap op het hoofdhuis ten dele vernieuwd. In 1934 werd de winkel
uitgebreid naar het rechter buurpand (nr.37). Op de verdieping waren de
panden al eerder (maar na 1909) samengevoegd. Twee jaar later werd aan
de achterzijde een serre gebouwd, en is tegen de achterzijde van het
bouwdeel achter het linker buurpand een nieuw bouwvolume geplaatst met
een loggia op de begane grond en een slaapkamer op de verdieping. In
1983 werd de winkel weer verdeeld in twee aparte winkels in nrs.39 en
37. In 1999 is de indeling op de verdiepingen gewijzigd voor de
vestiging van appartementen. In 2001 werd de serre uitgebreid.

Ligging:

Het pand is gelegen aan de zuidwestzijde van de Kerkstraat in een
gesloten gevelwand aan het voorplein van de Grote Kerk (vm. NH kerk),
die tegenover het pand ligt. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Bij de
stadsuitbreiding in de eerste helft van de 14de eeuw kwamen de gehele
straat en de kerk binnen de stadsmuren te liggen. Het voorplein van de
Grote Kerk is gecreлerd in 1822-’23. In deze jaren moest de bestaande
bebouwing aan de noordoostzijde van de Kerkstraat tot aan de
Hinthamerstraat wijken voor de bouw van deze kerk en de aanleg van een
voorplein. 

Kerkstraat 39 vormt een kadastrale eenheid met het rechter buurpand
nr.37. Het perceel verbreedt zich ook naar de linkerzijde achter het
buurpand nr.41. Aan de achterzijde grenst het aan de percelen van
meerdere panden.

Beschrijving

Algemeen (hoofdvorm, kap):

Het hoofdhuis aan de Kerkstraat heeft een langwerpige, min of meer
rechthoekige plattegrond die aan de linkerzijde met een kleine sprong
verbreedt en naar achter toe ook nog iets breder uitloopt. Het pand
bevat een hoge begane grond, een verdieping en een zolder met
borstwering. Het zadeldak heeft een wolfseinde aan de voorzijde en eens
schild aan de achterzijde. Het is gedekt met gesmoorde kruispannen en
voorop de nok staat een recente zinken piron. 

Achter het hoofdhuis bevindt zich in het midden een recente eenlaags
uitbouw met een plat dak. Links daarvan staat, grotendeels achter het
buurpand, een 16de-eeuws achterhuis, dat via de hoek met het hoofdhuis
is verbonden. Het achterhuis heeft een ongeveer vierkante plattegrond,
en bevat een (dichtgestorte?) kelder, een begane grond, een verdieping
en een zolder. Het zadeldak ligt evenwijdig aan de Kerkstraat en heeft
een schild aan de rechterzijde. Het is gedekt met gesmoorde pannen. Aan
de achterzijde staat hier tegenaan nog een min of meer vierkant
bouwvolume uit 1936, met een loggia op de begane grond en een verdieping
onder een plat dak. 

Voorgevel:

De voorgevel is een symmetrische gepleisterde lijstgevel van twee
vensterassen breed, daterend van omstreeks 1875. Op de begane grond is
er tussen penanten een grote gevelopening met een pui en omlijsting uit
2001. Hierboven is de gevel gepleisterd. Op de eerste verdieping is er
een cordonlijst met direct daarboven twee vensters die zijn omlijst met
gepleisterde profileringen met uitgezette schouders en getoogde
bovenzijden. De kozijnen hebben duivenjager-profileringen en bevatten
T-draairamen met bovenlichten voorzien van glas-in-lood. De bovenzijde
van de kozijnen en bovenlichten zijn ook licht getoogd. Op de tweede
verdieping zijn er mezzanino-vensters met gepleisterde lekdorpels met
profileringen eronder, gestucte omlijstingen met uitgezette schouders en
togen als op de eerste verdieping. Deze vensters bevatten kozijnen met
duivenjager-profiel en dubbele draairamen. Voor de ramen staan sierlijk
vormgegeven metalen hekjes. Mogelijk dateren deze uit de 19de eeuw. De
gevel wordt afgesloten door een rijk vormgegeven classicistisch
hoofdgestel met een gepleisterde architraaf en fries met twee cassetten,
en drie dubbele gesneden houten voluutconsoles met schelpmotieven en
bladwerk. Deze steunen een geprofileerde houten kroonlijst met een
gekorniste tandlijst.

Zijgevels:

Het hoofdhuis wordt aan beide zijden begrensd door bebouwing. De rechter
zijgevel van het achterhuis wordt beschreven in de paragraaf Erf,
bijgebouwen, diversen.

Achtergevel:

De achtergevel van het hoofdhuis is niet vanuit de openbare ruimte
zichtbaar, maar foto’s in het archief van de afdeling BAM uit 1978
geven het volgende beeld. De achtergevel van het hoofdhuis is een
gecementeerde lijstgevel met aanbouwen tegen de begane grond en tegen
het rechter deel van de verdieping. Op de verdieping zijn er in het
midden twee grote gevelopeningen met dubbele deuren en bovenlichten van
rond het midden van de 20ste eeuw. Links bevindt zich een blindvenster
ter grootte van de naast liggende gevelopening. Op de tweede verdieping
zijn er in het midden twee mezzanino-vensters met gecementeerde
lekdorpels en dubbele draairamen. Ter weerszijden hiervan blindvensters
van hetzelfde formaat. De gevel wordt aan de bovenzijde afgesloten door
een hoofdgestel met een gecementeerde architraaf en fries en een
eenvoudige houten kroonlijst.

De uitbouw op de begane grond heeft een recente gevel. De achtergevel
van het achterhuis wordt beschreven in de paragraaf ‘Erf, bijgebouwen,
diversen’.

Ruimtelijke indeling:

Volgens bouwtekeningen uit 1998 en 1999 heeft het pand de volgende
indeling. Op de begane grond is er een grote winkelruimte tot aan de
achtergevel, met aparte ruimtes in de diverse achterhuizen en aanbouwen.
Op de verdieping bevindt zich achter de voorkamer een gang tegen de
linker zijmuur, toegang gevend tot de ruimtes ernaast en het linker
achterhuis. De gang is sinds de 19de eeuw bereikbaar via een dwarsgang
halverwege het pand en een trappenhuis dat op de binnenplaats van het
rechter buurpand (nr.37) staat. Recent is de dwarsgang doorgetrokken
naar nr.35, waar zich de straatingang tot de appartementen bevindt. Op
de tweede verdieping is de indeling recent. 

Constructies:

Volgens een documentatierapport van de afdeling BAM uit 2004 bevat het
pand de volgende constructies. De balklagen in het pand zijn
waarschijnlijk enkelvoudig. De kap heeft verbeterde Hollandse spanten
waarvan het kaphout in 1913 gedeeltelijk is vernieuwd. De zijmuur met
het rechter buurpand is gemeenschappelijk. De linker zijmuur bevat
bouwsporen van de positie van een (brand)muur en twee moerbalken met
muurstijlen in het voorhuis. Voorin het pand is er boven begane
grondniveau tegen de linker zijmuur een later rookkanaal. Achterin het
pand zijn een dichtgezette kaarsnis en een tweetal dichtgezette
muurnissen aangetroffen. Tevens zijn er bouwsporen van een stookplaats
herkenbaar. De rechterzijmuur is een gemeenschappelijke muur die in de
20ste en 21ste eeuw gedeeltelijk is verstoord.

Het achterhuis heeft een eerste verdiepingsbalklaag die bestaat uit drie
vakken met moer- en kinderbinten en ter plaatse van beide zijmuren
strijkbalken. De moerbalken liggen haaks op de achtergevel. Tegen de
linker zijmuur bevindt zich een stookplaats met in het balkvak een
raveling. 

Interieurelementen:

Volgens het documentatierapport uit 2004 zijn op de verdieping
19de-eeuwse stucplafonds met middenornamenten en lijsten aangetroffen en
is het gietijzeren deurbeslag van de tuindeuren in de achtergevel nog
aanwezig. In het achterhuis bevindt zich (19de-eeuwse?)
schoorsteenmantel.

Erf, bijgebouwen, diversen:

Aan de achterzijde bevindt zich grotendeels achter het linker buurpand
een 16de-eeuws achterhuis dat via de hoek in verbinding staat met het
hoofdhuis. Foto’s in het archief van de afdeling BAM uit 1978 geven
het volgende beeld. Het gebouw heeft gecementeerde gevels en vensters
met gecementeerde lekdorpels en ramen uit het tweede of derde kwart van
de 20ste eeuw. In de linker zijgevel op de verdieping is rechts een
venster met een dubbel draairaam en tweeruits bovenlicht. In de
achtergevel bevindt zich links op de verdieping ook zo’n venster. Bij
de hoek zijn in de zij- en achtergevel balkankers aangebracht ter hoogte
van de verdiepingsbalklaag. Langs de bovenzijde van de gevels lopen
geprofileerde gootlijsten. Tegen de achtergevel staat rechts een aanbouw
uit 1936 met een loggia met rondbogen in de linker zij- en achtergevels
op de begane grond en op de verdieping twee vensters met dubbele
draairamen en tweeruits bovenlichten in de achtergevel. Langs de dakrand
een eenvoudige houten lijst.  

De grote tuin wordt aan de achterzijde begrensd door een muur die in het
rechter gedeelte muurwerk uit de 15de-16de eeuw bevat. Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het object Kerkstraat 39 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat en het plein voor de
Grote Kerk vormen een fraai historisch ensemble. Vanwege de ligging aan
het plein heeft het pand extra stedenbouwkundige waarde. Daarnaast heeft
het pand aanmerkelijke architectonische waarde omdat het duidelijk
herkenbaar is als historisch winkel/woonhuis, met een gepleisterde
lijstgevel van rond 1875. 

2. Bouw- en/of kunsthistorische waarden

Het pand heeft bouwhistorische waarde omdat het een historisch huis is,
met een bouwkundige kern uit de late middeleeuwen (zijmuren), waarin in
verschillende fasen moderniseringen zijn doorgevoerd en bouwdelen aan
zijn toegevoegd. Het 16de-eeuwse achterhuis en de lijstgevel van rond
1875 zijn de meest duidelijke uitingen daarvan.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden, zoals het
16de-eeuwse achterhuis en de 19de-eeuwse voorgevel en kap.

Het object Kerkstraat 39, bestaande uit een huis dat in kern uit de late
middeleeuwen dateert met een lijstgevel van rond 1875 en een 16de-eeuws
achterhuis, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Kerkstraat 39			’s-Hertogenbosch, GMSP II

  PAGE  1 

