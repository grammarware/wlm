’s-Hertogenbosch

Vliertwijksestraat 35 (Kruisstraat) 

Kadastraal	: Rosmalen, F-4653

Monumentnr.	: SOM0690

Huidige functie	: boerderij	Bouwjaar	: 1950-1951

Architect	: A. Driessen/J.M. v.d. Bosch

Oorspr.functie	: boerderij

 

Verbouwingen	: 1967

Archief		: Gemeente ’s-Hertogenbosch, afdeling BAM

Datum document: 04-08-2009



globale aanduiding van het perceelContext

Detailopname bestektekening 1950. 

(Bouw)historie:

Het hier bedoelde pand bevindt zich in Kruisstraat. Dit is een klein
plaatsje dat tot 1996 deel uitmaakte van de gemeente Rosmalen. Na de
annexatie van deze gemeente behoort Rosmalen met Kruisstraat en
Maliskamp tot de gemeente ’s-Hertogenbosch. 

Kruisstraat dankt zijn naam simpelweg aan de kruising van twee
doorgaande wegen. Op het einde van de Tweede Wereldoorlog is er zwaar
gevochten waardoor er diverse gebouwen uit de periode van de Wederopbouw
zijn te vinden. De boerderij aan de Vliertwijksestraat 35 is daarvan een
goed voorbeeld. 

 

Verbouwtekening 1967. 

                  

Deze boerderij is in 1950-1951 gebouwd naar een ontwerp van de
architecten A. Driessen en Jan M. van den Bosch. Zij bouwden het complex
in opdracht van W. van der Heijden. Daarna vestigde er zich H. van
Helvoirt die er het landbouwbedrijf voortzette. In 1967 liet Van
Helvoirt de deel omvormen tot een koestal.

Het is bekend dat er voor de oorlog in Den Bosch reeds ene A. Driessen
als architect werkzaam was, vermoedelijk diegene die hier wordt bedoeld.
Ditzelfde geldt voor Jan M. van den Bosch. Hij was evenwel in Nuland
gevestigd en het zou dan zelfs om ene Jac. van den Bosch kunnen gaan. 

De boerderij is vormgegeven in de trant van de Delftse School.
Karakteristiek is de traditionalistische opzet met zorgvuldig gemetselde
gevels en een met keramische pannen gedekte kap. Het
traditioneel-rustieke karakter wordt versterkt door de roedenverdeling
van de ramen en de wolfeinden van de kap. Doordat de hoofdingang aan de
kopzijde is gesitueerd is er uitgegaan van het type van de zogeheten
kortgevelboerderij. De langs de straat gelegen lengtegevel toont daarbij
duidelijk het onderscheid tussen het woon- en bedrijfsgedeelte. Een
opvallend detail zijn hier de in de kap doorgestoken hooiluiken en de
markante van klauwstukken voorziene dakkapel. Bij de voornoemde
verbouwing van de deel zijn de grote in de zijgevel gelegen deeldeuren
verdwenen en kwamen hier enkele stalvensters overeenkomstig de reeds
bestaande. Kleurverschil in het metselwerk wijst nog altijd op de
vroegere situatie en hetzelfde geldt voor de achtergevel. Hier kwam
eveneens in 1967 rechts van de vroegere deeldeuren een nieuwe ingang.  

Ligging:

De boerderij is gelegen aan de westzijde van de Vliertwijksestraat. Hier
bevindt het complex zich schuin tegenover de Friezenstraat, waarlangs
een klein industrieterrein is gesitueerd. De boerderij is met de
oostelijke lengtegevel op de straat gericht en bevindt zich op een
bijbehorend erf met siertuin. Tezamen met de Grintweg en de Kruisstraat
vormt de Vliertwijksestraat de kruising waaraan Kruisstraat zijn naam
dankt.  

     

Beschrijving

Algemeen (hoofdvorm, kap):

De zogeheten kortgevelboerderij heeft een samengestelde plattegrond die
wordt gevormd door een rechthoekige hoofdmassa met een op de westelijke
lengtegevel aansluitende zijvleugel. Deze vleugel bevindt zich ter
hoogte van het woonhuis. De diverse bouwdelen zijn ййnlaags en hebben
een zolderverdieping die is gevat onder afgewolfde zadeldaken met
gesmoorde verbeterde Hollandse pannen en mastgoten. Op de nok van de
hoofdmassa bevinden zich een bakstenen schoorsteen en enkele kleine
dakruiters die voor de ventilatie van het bedrijfsgedeelte zorgen. Ter
hoogte van het woongedeelte is op het rechter dakschild een houten
dakkapel met klauwstukken en een zadeldak gesitueerd. De gevels zijn
gemetseld in roodbruine baksteen in Ѕ-steens verband met platvolle
voegen. Op de gevelhoeken bevinden zich bakstenen schouders. Het
trasraam is in donkerder gebakken steen gemetseld en wordt afgesloten
door een rollaag. Een rollaag bevindt zich bovendien langs de bovenzijde
van de vensters en ingangen. De ramen, deuren en kozijnen bestaan uit
hout, maar langs het bedrijfsgedeelte bevinden zich betonnen
stalraampjes. 

 

Voorgevel:

Aan de voorzijde (zuidkant) bevindt zich de vier assen brede voorgevel
van het woongedeelte. Hier is ter hoogte van de middenas de hoofdingang
gesitueerd, met een oorspronkelijke voordeur en een links ernaast
gelegen gevelsteen. Links van de ingang bevindt zich ййn venster,
rechts zijn er twee. Ze bevatten een 4-ruits stolpraam met een 2-ruits
bovenlicht. Op de bovenverdieping ontvangt de boerderij daglicht via
twee vensters met een 4-ruits stolpraam.   

Zijgevels:

Aan de rechter lengtezijde (oostkant) bevinden zich uiterst links drie
vensters als genoemd in de voorgevel (begane grond). Hiervan liggen de
twee rechts gelegen vensters dicht bij elkaar. Vervolgens zijn de
vensters en ingangen van het bedrijfsgedeelte te zien. Er zijn drie
getoogde ingangen met een uit verticale houtdelen en smeedijzeren
gehengen bestaande deur. De meest linker deur bestaat uit een
afzonderlijke beneden- en bovenhelft.  Acht stalvensters met een 4-ruits
raampje scheiden de twee linker ingangen van elkaar. Hier bevindt zich
bovendien een in de kap doorgestoken luikopening onder een
schilddakje.Tussen de twee rechter ingangen bevinden zich drie
stalvensters en uiterst rechts is er nog ййn. Alle stalvensters zijn
gecombineerd met een blinde ontlastingsboog. 

Aan de linkerzijde (westkant) sluit een haaks op de boerderij gelegen
zijvleugel aan. Deze markeert het onderscheid tussen het woon- en
bedrijfsgedeelte. 

  

Achtergevel:

Aan de op het noorden gelegen kopzijde bevindt zich in het midden een
brede inrijpoort met een dubbele deur onder een latei. Twee stalvensters
als genoemd flankeren deze ingang. Boven de ingang is een hooiluik
gesitueerd. Een reeks van vier blinde oculi markeert het bovenste deel
van de gevel.  

Ruimtelijke indeling:

In de oorspronkelijke opzet – zoals blijkt uit de bouwtekeningen –
heeft de woning een kleine middengang met rondomliggende kamers. De naar
de bovenverdieping leidende trap is er tegen de brandmuur gesitueerd.
Een ruime stal ligt hierachter.    

Constructies:

Er is geen nadere documentatie voorhanden.  

Interieurelementen:

Er is geen nadere documentatie voorhanden. Het interieur is mede
beschermd voor zover het monumentale waarden omvat.

 

Erf, bijgebouwen, diversen: 

Het pand bevindt zich op een bijbehorend terrein met erf en siertuin. 

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De boerderij aan de Vliertwijksestraat 35 heeft stedenbouwkundige waarde
vanwege de samenhang met de historische gebouwde omgeving. Door zijn
markante vormgeving en opzet is het object van beeldbepalende betekenis
langs het betreffende deel van de Vliertwijksestraat. Tezamen met het
bijbehorende erf met siertuin voegt de boerderij zich op een harmonieuze
wijze naar het nog immer grotendeels door bouwland gekenmerkte
buitengebied van het plaatsje Kruisstraat.     

2. Bouw- en/of kunsthistorische waarden

De in 1950-1951 door de architecten A. Driessen en J.M. van den Bosch
gebouwde boerderij heeft architectuurhistorische waarde als een
voorzover uitwendig zichtbaar goed en vrij gaaf bewaard gebleven
voorbeeld van agrarische architectuur uit de periode van de Wederopbouw.
Karakteristiek voor deze in de trant van de Delftse School uitgevoerde
boerderij is de traditionalistische vormgeving als een zogeheten
kopgevelboerderij met afgewolfde daken, van roedenverdeling voorziene
ramen en een in de kap doorgestoken hooiluikopening. In de loop van de
tijd onderging het bouwwerk enkele wijzigingen maar het authentieke
karakter is goed herkenbaar gebleven.       

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van de naoorlogse agrarische bouwkunst in de gemeente
’s-Hertogenbosch. Door de  uitvoering als een kopgevelboerderij met
een onder ййn kap gesitueerde woning en een ruim opgezet
bedrijfsgedeelte weerspiegelen zich de contemporaine ideeлn over
boerderijbouw. Als een voorbeeld van wederopbouwarchitectuur vormt het
object een illustratie van de historie van het gehucht Kruisstraat waar
op het einde van de oorlog zware gevechten plaatsvonden en na de
bevrijding diverse herstel- en nieuwbouwprojecten werden uitgevoerd. 

Het object Vliertwijksestraat 35, bestaande uit een boerderij uit
1950-1951, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Vliertwijksestraat 35 (Kruisstraat)           
    ’s-Hertogenbosch, GMSP II

  PAGE  1 

