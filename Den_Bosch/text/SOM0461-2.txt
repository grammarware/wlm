’s-Hertogenbosch

Sint Annaplaats 9, 11, 13.

Kadastraal	: ’s Hertogenbosch, H-1906

Monumentnr.     : SOM0461

Huidige functie	: appartementen	Bouwjaar	: 1835

Architect	: 

Oorspr.functie	: pakhuis

 

Verbouwingen	: 1984

Archief		: Gemeente ’s-Hertogenbosch, afdeling BAM

Datum document: 25-06-2007



					        globale aanduiding van het perceel	

			

Context

(Bouw)historie:

Het pand Sint Annaplaats 13-15 is vanouds een pakhuis dat is gelegen
links achterop het perceel van het hoofdhuis Markt 27, waar het pakuis
van oorsprong bij hoort. Sint Annaplaats 13-15 is getuige een gevelsteen
gebouwd in 1835, maar volgens de kadastrale kaart van 1823 stond al
eerder een pand op de plek. Het huidige pand staat met de achterzijde
tegen de restanten van de eerste stadsmuur van Den Bosch aangebouwd.
Tijdens een verbouwing in 1974, waarbij een winkel op de begane grond
van Markt 27 helemaal werd doorgetrokken tot aan de Sint Annaplaats is
een gedeelte van wat bovengronds resteerde van deze stadsmuur gesloopt.
Bij een ingrijpende verbouwing in 1984, werd de winkel- en opslagruimte
in Sint Annaplaats 13-15 verbouwd tot bergingen en twee appartementen.
Deze appartementen strekken zich uit tot in het bouwvolume ter
rechterzijde (ten zuiden), dat eveneens een achterhuis van Markt 27 was,
maar dat geheel nieuw werd opgetrokken. De indeling van het pand werd
sterk gewijzigd, met onder andere een nieuw trappenhuis. De linker
zijgevel werd geheel nieuw opgetrokken en de voorgevel werd gerenoveerd.

Ligging:

Het pand is gelegen aan de westzijde van de Sint Annaplaats. Deze plaats
vormde van oorsprong de toegang tot het achter de bebouwing aan de
Hinthamerstraat gelegen Grootziekengasthuis. In 1458 verhuisde dit
gasthuis, maar sindsdien vormt de plaats nog de toegang tot een aantal
percelen. In tegenstelling tot wat de naam suggereert is het echter niet
veel meer dan een kleine haaks omhoekende doodlopende straat.

Het perceel van Markt 27 grensde van oorsprong aan de achterzijde aan de
stadsmuur uit de vroege 13de eeuw. Bij de stadsuitbreiding in de eerste
helft van de 14de eeuw verloor de eerste stadsmuur echter grotendeels
zijn functie, en toen werden er ook huizen tegenaan gebouwd aan de
buitenzijde. Waarschijnlijk gebeurde dat ook al vroeg op de plek van het
onderhavige pand. Dit gebouw behoort nog altijd tot het perceel van
Markt 27. Het pand wordt behalve aan de Sint Annaplaats aan alle kanten
omgeven door andere gebouwen.

Beschrijving

Algemeen (hoofdvorm, kap):

Het tamelijk kleine pand heeft een rechthoekige plattegrond die vanaf de
Sint Annaplaats gezien iets breder is dan diep. Het pand bevat drie lage
bouwlagen en een zolder met borstwering. Het zadeldak ligt evenwijdig
aan de voorgevel aan de Sint Annaplaats, en is gedekt met rode
tuiles-du-nords. Op het voorschild staan twee kleine dakkapellen uit
1984, en op het achterschild staat een vrij grote dakkapel uit datzelfde
jaar.

Voorgevel:

De sobere voorgevel is drie vensterassen breed. Het betreft een
bakstenen lijstgevel met een gesloten karakter, zoals min of meer
typisch is voor pakhuizen.

De gevel is opgetrokken in handvorm baksteen in kruisverband en is
vertind. De gevelopeningen hebben diepe neggen en zijn voorzien van
nieuwe kozijnen en ramen. Op de begane grond is er links een ingang
onder een steens segmentboog, met een hardstenen sluitsteen waarin de
inscriptie “L.V.D.E. 1835” staat. Rechts hiervan zijn er twee
vensters met rollagen aan de onderzijde en halfsteens segmentbogen aan
de bovenzijde. In de openingen zijn smeedijzeren tralies aangebracht, en
diep in de openingen zijn er recente ramen. Op de beide verdiepingen
bevinden zich drie van zulke vensters, maar dan zonder tralies. Ter
hoogte van de balklagen zijn er in de gevel steeds vier balkankers
aangebracht. De gevel wordt aan de bovenzijde afgesloten door een licht
geprofileerde houten gootlijst, met eronder een wit geschilderde zone
die optisch de impressie geeft van een fries. 

Zijgevels:

De zijgevels van het pand zijn vanuit de openbare ruimte niet waar te
nemen. Maar het is bekend dat de linker zijgevel in 1984 nieuw is
opgetrokken, en volgens een beschrijving van de afdeling BAM uit 1994
bestaat de rechter zijgevel uit oud muurwerk. 

Achtergevel:

De achtergevel is vanuit de openbare ruimte niet waar te nemen. Volgens
een beschrijving uit het archief van de afdeling BAM uit 1994, wordt het
onderste deel van de achtergevel nog gevormd door een restant van de
oude stadsmuur. Dit lijkt te worden bevestigd door de dikte van de muur
die is aangegeven in de bouwtekeningen uit 1984.

 

Ruimtelijke indeling:

De indeling van het pand in drie bouwlagen en zolder is nog oud, maar de
indeling van die bouwlagen is ten behoeve van de bewoning in 1984 geheel
gewijzigd. 

Constructies:

De rechter zijmuur is gedeeld met het buurpand, en de linker zijmuur is
in 1984 nieuw opgetrokken met het bouwvolume ter linkerzijde. 

In een rapport van de afdeling BAM uit 1994 zijn de volgende zaken
vermeld. De balklagen van de eerste en tweede verdieping en de zolder
bestond uit een moerbalk evenwijdig aan de voorgevel en daarover
kinderbinten. De kap had twee jukken welke een sporenkap droegen. 

Interieurelementen:

Hierover is geen documentatie aangetroffen.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Sint Annaplaats 13-15  heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De omgeving van de Sint Annaplaats, de
Hinthamerstraat en de Markt vormt een fraai historisch ensemble. Het
pand heeft extra stedenbouwkundige waarde vanwege de ligging tegen de
restanten van de oudste stadsmuur van Den Bosch, die de
peerceelsstructuur en de plattegrondvorm van het pand tot op zekere
hoogte heeft bepaald. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
pakhuis, met een typische sobere gevel. 

2. Bouw- en/of kunsthistorische waarden

Het pand heeft bouwhistorische waarde als zijnde nog duidelijk als
zodanig herkenbaar historisch pakhuis uit 1835, dat tegen de restanten
van de oudste stadsmuur is aangebouwd.

3. Cultuurhistorische waarden

Het gebouw heeft cultuurhistorische waarde als zijnde een pakhuis
behorende bij het perceel van Markt 27, dat van oorsprong
hoogstwaarschijnlijk heeft gefunctioneerd als opslagruimte voor waren
die in de winkel aan de Markt werden verhandeld. Dergelijke duidelijk
herkenbare pakhuizen zijn tamelijk zeldzaam geworden. 

Het object Sint Annaplaats 13-15, bestaande uit een voormalig pakhuis
uit 1835, dat tegen de oudste stadsmuur van Den Bosch is aangebouwd, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Sint Annaplaats 13-15		’s-Hertogenbosch,
GMSP II

  PAGE  1 

