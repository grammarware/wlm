’s-Hertogenbosch

Hinthamerstraat 44-46

Kadastraal	: ’s Hertogenbosch, H-1641

Monumentnr.     : SOM0430

Huidige functie	: winkel-woning	Bouwjaar	: XIII-XVI, jongere
bijgebouwen, voorgevel ca.1865 

Architect            : 

Oorspr. functie	: woon-werkhuis

 

Verbouwingen	: 1961, 1985, 1990, 1993, 2001

Archief		: Gemeente ’s-Hertogenbosch, afdeling BAM

Datum document: 16-07-2007



						globale aanduiding van het perceel

 Context

(Bouw)historie:

Het pand Hinthamerstraat 44-46 is vanouds genaamd “die Pauwe”. De
eerste schriftelijke vermelding van het pand dateert uit 1484. Het
hoofdhuis dateert uit de late middeleeuwen en bestaat uit een voorhuis
met een vast achterhuis. Daarachter stond een los achterhuis uit de late
15de of vroege 16de eeuw. Dit bouwdeel is inmiddels met het hoofdhuis
verbonden door middel van een iets smaller 19de-eeuws bouwvolume ervoor,
met een steeg langs de rechterzijde, die evenals de kleine plaats achter
het hoofdhuis in de 20ste eeuw is overkapt. Het achterterrein achter het
voorheen losse achterhuis was in 1823 nog geheel bebouwd. Maar niet veel
later is de bebouwing daar gesloopt, waarbij de zijmuren bleven staan.
Helemaal achteraan het perceel (aan de Binnendieze) werd een soort
tuinhuis gebouwd, dat heden nog in vervallen staat aanwezig is.

Rond 1865 kreeg het pand een nieuwe gepleisterde lijstgevel met een
wolfseinde aan de voorzijde van de kap, en rond 1900 werd een winkelpui
geplaatst. In deze periode werd het betreffende gedeelte van de
Hinthamerstraat steeds meer een echte winkelstraat.

In 1961 is de indeling op de begane grond voor een groot deel
uitgebroken en gewijzigd. Ook is toen een nieuwe pui geplaatst, en in de
late 20ste eeuw gebeurde dat wederom. In 1990 was het kleine huisje
Nieuwstraat 9-11 bij het bezit gevoegd, en werd er een doorbraak gemaakt
naar dat gebouw ter uitbreiding van de ruimte van de inmiddels in het
hoofdpand gevestigde winkel. Ook werden doorbraken gemaakt op de begane
grond van het smallere tussen-bouwdeel voor het losse achterhuis. In
2001 is de tuin wederom bebouwd, met een eenlaags bouwdeel met
magazijnruimte. 

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Het onderhavige gedeelte van de Hinthamerstraat lag buiten de oudste
omwalling van de stad, die uit de eerste helft van de 13de eeuw dateert.
Bij de stadsuitbreiding in de eerste helft van de 14de eeuw kwam echter
ook dit meer oostelijk gelegen gedeelte van de straat binnen de
stadsmuren te liggen. 

Volgens het rapport van de afdeling BAM uit  1985 heeft in de 15de eeuw
aan de linkerzijde van het perceel een steeg gelegen die het
Predikherenklooster, aan de noordzijde van de Binnendieze, verbond met
de Hinthamerstraat. Het smalle strookje tussen het perceel van
Hinthamerstraat 44-46 en Nieuwstraat 9-11 is hiervan een restant. In
1990 is deze strook overkapt.

Ter weerszijden van het pand liggen direct aangrenzende buurpanden.
Achterop het lange perceel, dat van de straat tot aan de Binnendieze
reikt, zijn er in de loop van de 19de en 20ste eeuw verschillende
bouwvolumes neergezet die het perceel vrijwel geheel bedekken.

Beschrijving

Algemeen (hoofdvorm, kap):

Het hoofdhuis bestaat uit een voorhuis met een vast achterhuis. De
langwerpige plattegrond loopt achter de voorgevel schuin naar rechts
weg. Het hoofdhuis is geheel onderkelderd, waarbij de vloer van de
kelder onder het achterhuis iets hoger ligt dan die onder het voorhuis.
Het voorhuis bevat een hoge begane grond, verdieping, zolder met
borstwering en een vliering. Het achterhuis bevat een nog hogere begane
grond, een verdieping en een zolder met een borstwering. De
verdiepingsvloeren liggen hoger dan die in het voorhuis. Op voor- en
achterhuis staan steile zadeldaken die worden gescheiden door de
brandmuur, met boven de voorgevel een wolfseinde. Het dak is gedekt met
gemoorde opnieuw verbeterde Hollandse pannen. In het wolfseinde bevindt
zich een klein recent dakraam, en onderaan het rechter dakschild van het
voorhuis staat een kleine dakkapel. 

Het smallere volume achter het hoofdhuis heeft een rechthoekige
plattegrond en bevat een begane grond, een verdieping en een zolder met
borstwering. Het zadeldak heeft aan de voorzijde een wolfseinde, is
gedekt met gesmoorde pannen en sluit aan op de kap van het voormalige
losse achterhuis. Dit achterhuis is onderkelderd en bevat een begane
grond, een verdieping en een zolder met borstwering. Het zadeldak is
gedekt met gesmoorde pannen. 

Het tuinhuis achterop het perceel wordt hieronder beschreven in de
paragraaf ‘Erf, bijgebouwen, diversen’

Voorgevel:

De voorgevel is een symmetrische gepleisterde lijstgevel van twee
vensterassen breed, daterend uit omstreeks 1865. Op de hoge begane grond
is er tussen penanten een grote gevelopening met een recente pui, met
rechts een in een portiek gelegen ingang naar de bovenwoning en links de
winkelpui. De gevelopening heeft een recente natuurstenen omlijsting en
een houten luifel. Hierboven is de gevel gepleisterd, met op beide
verdiepingen cordonlijsten met direct daarboven de vensters. Deze
vensters hebben gepleisterde geprofileerde omlijstingen met afgeronde
bovenhoeken. De kozijnen hebben een kraalprofiel, hebben eveneens
afgeronde bovenhoeken, en bevatten T-schuiframen. De vensters op de
zolder zijn van hetzelfde type, maar zijn iets lager uitgevoerd. De
gevel wordt afgesloten door een classicistisch hoofdgestel met een
gepleisterde architraaf en fries en een geprofileerde houten kroonlijst.
Onder de kroonlijst bevindt zich een bijzonder lijstje dat een variant
is op een tandlijst. De ‘tanden’  hiervan zijn min of meer puntig
uitgevoerd. 

Zijgevels:

Het pand wordt aan beide zijden begrensd door bebouwing. De rechter
zijgevel van het smallere achterhuis ligt op de verdieping vrij. Deze
bevat volgens een bouwtekening uit 2001 links een deuropening naar een
klein dakterras, ongeveer in het midden een venster met een zesruits
schuifraam. Tegen het rechtergedeelte staat een recent trappenhuis. De
rechter zijgevel van het voorheen losse achterhuis achter het smallere
bouwdeel, die vrij ligt aan de tuin van het buurpand, is volgens een
foto uit 1988 geheel blind, met op de verdieping een hoge boogopening
die is dichtgezet. Ankers geven de hoogte van de balklagen aan. De
linker zijgevel van dit bouwvolume ligt deels vrij aan het restant van
de steeg. Hierin bevindt zich getuige een foto uit 1988 bovenin de
begane grond een segmentboog van wat voorheen een kloostervenster was.
Ankers geven de hoogte van de verdiepingsbalklaag aan.

Achtergevel:

De achtergevels zijn niet vanuit de openbare ruimte zichtbaar. Een foto
uit 1988 toont de topgevel aan de achterzijde van het hoofdhuis. Op de
verdieping is er links een opening met een recente invulling. Daarboven
is er midden in de gevel het restant van een ontlastingsboog te zien,
wat erop wijst dat zich daaronder voorheen een venster bevond. Op de
zolder is er een groot venster met een gehavend zesruits raam, met
rechts daarvan een klein vierkant venstertje.  

Een foto uit 2001 toont dat de achtergevel van het van oorsprong losse
tweelaags achterhuis (waar tegenaan toen een eenlaags bouwdeel werd
gebouwd) op de verdieping twee vensters met zesruits schuiframen onder
strekse bogen bevat. Er zijn ankers in de gevel aangebracht ter hoogte
van de verdiepingsbalklagen. 

Ruimtelijke indeling:

Blijkens bouwtekeningen uit 1960, 1990 en 2001 is de indeling als volgt.
De kelders onder het hoofdhuis worden gescheiden door de dwarsmuur en
zijn toegankelijk via een trap aan de achterzijde. De begane grond is
ййn grote winkelruimte, waarin alleen de opgang naar de bovenwoning
rechts voorin het pand is afgescheiden. Op de verdieping is er tegen de
rechter zijmuur een ruime overloop, met kleinere ruimtes ernaast, tussen
grotere voor- en achterkamers. Deze indeling herhaalt zich op de tweede
verdieping. De zolder is door de brandmuur in twee grote ruimtes
verdeeld. Op de verdiepingen zijn er rookkanalen tegen de voorzijde van
de brandmuur en in voor- en achterhuis tegen de linker zijmuur.

Op de begane grond loopt de winkel helemaal door tot in het voorheen
losse achterhuis en het pandje Nieuwstraat 9-11. Naast het smallere
bouwdeel is in de voormalige steeg een trap gebouwd naar de verdieping
van dit bouwdeel. Daar bevinden zich drie ruimtes, met een doorgang naar
de verdieping van het voorheen losse achterhuis, waar de trap naar de
zolder is gelegen in de hoek linksvoor. Die zolder heeft een doorgang
naar de zolder van het smallere bouwdeel. Achter dit geheel is er een
magazijnruimte in het recente eenlaags bouwdeel. Daarachter staat achter
een kleine achterplaats het tuinhuis.

Constructies:

Bij opnames door de afdeling BAM in 1985 en 2001 zijn de volgende zaken
waargenomen. De kelder onder het voorhuis heeft een tongewelf in de
lengterichting. Aan de straatzijde zijn er drie dichtgezette openingen
met insteekgewelven, en ook bij doorgang naar de kelder onder het
achterhuis is er een insteekgewelfje. De dwarsmuur tussen de kelders is
circa 60 cm dik en is gebouwd uit baksteen die is te dateren in de
eerste helft van de 14de eeuw. In de kelder onder het achterhuis zijn er
in de rechter zijmuur een viertal nissen, die later in de kelder zijn
aangebracht. Het gewelf van de kelder is 19de-eeuws. De achtergevel in
de kelder is op basis van het baksteenformaat te dateren rond 1300.

Het hoofdpand bevat hoogstwaarschijnlijk laatmiddeleeuwse balklagen. Op
het voorhuis staat een steile laat-middeleeuwse kap met drie eiken
tussenbalkjukken, eiken sporen met haanhouten en eiken dakbeschot. De
kap op het vaste achterhuis heeft vermoedelijk een gelijke constructie,
met ййn juk, zonder eiken dakbeschot. De brandmuur is behalve op de
begane grond nog grotendeels aanwezig. De topgevel aan de achterzijde is
vermoedelijk van laatmiddeleeuwse oorsprong. De rechter zijmuur van het
hoofdhuis is waarschijnlijk niet gemeenschappelijk met het buurpand. Van
de linker zijmuur zijn geen nadere gegevens. Waarschijnlijk betreft het
een gemeenschappelijke zijmuur. 

Het smallere bouwdeel achter het hoofdhuis heeft een kap met
schaarspanten. 

Het voorheen losse achterhuis heeft een kelder met een tongewelf in de
lengterichting van het perceel en een ingang met bakstenen trap onder de
achtergevel. Het bouwdeel bevat een samengestelde verdiepingsbalklaag
van drie balkvakken diep. De sleutelstukken hebben een detaillering die
wijst op een datering eind 15de of begin 16de eeuw. In de balklaag is er
links voorin een raveling van een spiltrap. 

In de oude rechter muur achter het voorheen losse achterhuis bevinden
zich restanten van balkopleggingen en een voormalige stookplaats op de
verdieping.

Interieurelementen:

Volgens een rapport van de afdeling BAM uit 1985 is er een aantal
stookplaatsen in het hoofdhuis. Op de verdieping in het voorhuis is er
een tegen de brandmuur, en er zijn er twee in de voor- en achterkamer
tegen de linker zijmuur. In de voorkamer op de zolder is er nog een
gepleisterd stookplaatsje uit de eerste helft van de 19de eeuw. 

Erf, bijgebouwen, diversen:

Achterop het perceel staat aan de Binnendieze een 19de-eeuws pandje met
een ondiepe rechthoekige plattegrond over de volle breedte van het
perceel. Het gebouwtje, een soort tuinhuis, bevat ййn bouwlaag met een
lessenaarsdak dat naar de voorzijde afhelt. Aan de voorzijde (zuidzijde)
bevat de gevel drie spitsboog-openingen waaruit de authentieke vullingen
zijn verwijderd. De middelste opening is een venster, dat breder is dan
de ingangen ter weeszijden. Boven de openingen bevinden zich kleine
rondvensters met gietijzeren vullingen in de vorm van gothische
roosvensters. De gevel aan de Dieze-zijde staat op de kademuur en is
gemetseld in handvorm baksteen in wild verband. De gevel bevat twee
vensters met rollagen aan de onder- en de bovenzijde en negenruits
schuiframen. De kademuur is jonger, grotendeels gemetseld in machinale
baksteen. In het gebouwtje is er tegen de linker zijmuur een eenvoudige
oude schouw.

Het perceel is vrijwel geheel bebouwd. Alleen net voor het tuinhuis
achterop het perceel is er een zeer kleine open plaats. Gebouwtje en
open plaats behoren tot het monument.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het complex Hinthamerstraat 44-46 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen vrijwel
in hun geheel een fraai historisch ensemble. Het complex heeft extra
stedenbouwkundige waarde vanwege de oude vorm van het perceel, dat zich
uitstrekt van de straat tot aan de Binnendieze, en de restanten van de
voormalige steeg naar het Predikherenklooster. Daarnaast heeft het pand
aanmerkelijke architectonische waarde omdat het duidelijk herkenbaar is
als historisch winkel/woonhuis, met een gepleisterde lijstgevel van rond
1865. 

2. Bouw- en/of kunsthistorische waarden

Het pand heeft bouwhistorische waarde omdat het een historisch huis is
met een bouwkundige kern uit de late 13de-14de eeuw (kelder onder het
hoofdhuis en achtergevel) tot 16de eeuw (balklagen en kap met
tussenbalkjukken in het hoofdhuis). In de loop der eeuwen zijn er bij
diverse verbouwingen diverse veranderingen doorgevoerd en bouwdelen
bijgebouwd. Dit komt met name tot uiting in het voorheen losse
achterhuis van rond 1500, het 19de-eeuwse smallere bouwdeel en het
eveneens 19de-eeuwse tuinhuis, alsmede de gepleisterde lijstgevel van
rond 1865.

3. Cultuurhistorische waarden

Het gebouw heeft cultuurhistorische waarde als zijnde een oud
woon/werkhuis met een kern uit de late middeleeuwen waarin diverse
vernieuwingen en toegevoegde bouwdelen herkenbaar zijn uit verschillende
historische perioden, die getuigen van veranderende functies en smaak.
Dit spreekt bijvoorbeeld uit het tuinhuis, dat in de 19de eeuw een grote
achterbouw met bedrijfsruimte verving, alsmede uit de verbouwing van de
voorgevel van top- naar lijstgevel rond 1865. Ook is cultuurhistorische
waarde gelegen in de restanten van de voormalige steeg naar het
Predikherenklooster.

 

Het object Hinthamerstraat 44-46, bestaande uit een hoofdhuis met een
bouwkundige kern uit de late middeleeuwen en een lijstgevel van rond
1865, een los achterhuis van rond 1500 en tussen-bouwdeel en een
tuinhuis uit de 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 44-46		’s-Hertogenbosch,
GMSP II

  PAGE  4 

