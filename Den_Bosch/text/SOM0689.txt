’s-Hertogenbosch

Visstraat 10 (rechterdeel)

Kadastraal	: ’s Hertogenbosch, G-5812

Monumentnr.     : SOM0689

Huidige functie	: horeca/winkel en opslagruimte 	Bouwjaar	: kern late
middeleeuwen, voorgevel late 18de eeuw

Architect	: 

Oorspr.functie	: woon-werkhuis

 

Verbouwingen	: 1920, 1922, 1927, 1928, 1932, 1966, 1970, 1980, 1985,
1995

Archief		: Gemeente ’s-Hertogenbosch, afdeling BAM

Datum document: 24-01-2008



				      globale aanduiding van het pand

Context

(Bouw)historie:

Visstraat 10 (r) is een pand met op de begane grond links een strook die
bij de winkel in het linker buurpand is getrokken en voor de rest een
cafetaria dat doorloopt in nr.12. De verdiepingen zijn waarschijnlijk in
gebruik als kantoor- en opslagruimte. Het pand werd in 1520 “Inden
Gulden Herinck” genoemd.

Het huis dateert in oorsprong waarschijnlijk uit de late middeleeuwen.
De zijmuren dateren, voor zover nog aanwezig uit deze periode, en de kap
is van 15de- of 16de-eeuwse oorsprong. In de late 18de eeuw kreeg het
pand een nieuwe voorgevel in de vorm van een bakstenen lijstgevel, zoals
destijds min of meer gebruikelijk was. Het huis behoorde sinds de late
19de eeuw tot een bezitseenheid met nummers 10 links en 12. Hierin was
in 1922 een winkel gevestigd (hoofdzakelijk in 10 rechts) met diverse
andere bedrijfsruimtes en op de verdieping woonruimte. Er waren intern
verschillende doorgangen tussen de panden.

In 1920 is de rechter zijmuur op de begane grond grotendeels
uitgebroken, en later volgde de linker zijmuur, waarmee een grote
restaurant-ruimte werd geschapen. In 1985 is die ruimte achter weer
verkleind door het linkerdeel af te scheiden ten behoeve van een
winkelruimte die doorloopt in het linker buurpand. Hiertoe werd een
tussenmuur midden in het voorste deel van het onderhavige pand gebouwd.
Op de begane grond is de linker gevelopening in de voorgevel alsmede de
invullingen van alle drie de gevelopeningen in de late 20ste eeuw
gewijzigd. 

Achter de achtergevel lag vroeger een klein plaatsje. In de 20ste eeuw
is dit overbouwd met een plat dak.

Ligging:

Het gebouw is gelegen aan de zuidzijde van de Visstraat in een gesloten
gevelwand. Deze straat is gelegen in de oude 13de-eeuwse kern van de
stad. De straat gaf vanouds toegang tot de haven en de vismarkt, die aan
de westzijde net buiten de eerste stadsmuur gelegen waren. Aan het
westelijke einde van de straat lag daartoe een doorgang in de eerste
stadsmuur. Deze stadsmuur is in de 14de eeuw afgebroken toen de stad
werd uitgebreid en de haven en vismarkt binnen de stad werden getrokken.
Toen de spoorweg en het station ten westen van Den Bosch werden gebouwd
(rond 1874) is de Visstraat rechtgetrokken en doorgetrokken naar het
station. Sindsdien vormt de straat misschien wel de belangrijkste
toegang tot de binnenstad. 

Aan de straat lagen van oorsprong waarschijnlijk al enkele grote
huispercelen. Waarschijnlijk was het terrein van Visstraat 1- en 8
oorspronkelijk ййn zo’n perceel. Na de 16de eeuw is het perceel in
drie smalle kavels verdeeld. In 1823 was dit nog altijd het geval. Thans
is nummer 8 nog een apart perceel, maar zijn de percelen 10 links en 10
rechts samengevoegd met nummer 12, dus dat is een zeer breed perceel
geworden waarop het onderhavige pand aan weerszijden ligt ingesloten
tussen andere huizen. Het perceel grenst aan de achterzijde aan een pand
Karrenstraat (zonder huisnummer). 

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar links wegloopt. Op de hoge begane grond zijn de zijmuren
vrijwel geheel weggebroken. Het huis bevat een hoge begane grond, een
verdieping, een zolder met borstwering en een vlieringzolder.

Het zadeldak heeft aan de voorzijde een wolfseind en is gedekt met
gesmoorde Hollandse pannen.

Voorgevel:

De voorgevel is een geschilderde bakstenen lijstgevel van drie
vensterassen breed. De gevelindeling is vrijwel identiek aan het twee
vensterassen brede buurpand nr. 10 links, en komt ook vrij sterk overeen
met nr. 12 links. De gevel bevat op de hoge begane grond drie hoge
openingen onder strekse bogen. De middelste hiervan is de ingang, die
een recente invulling heeft. De linker is een etalagevenster van de
winkel die doorloopt in nr. 10 links. Deze is recent naar onder
doorgetrokken tot op straatpeil en heeft een nieuwe invulling gekregen.
Rechts bevindt zich een venster met een hardstenen lekdorpel, een kozijn
met duivenjager-profiel en een recent raam met een ruitverdeling die op
de laat-18de-eeuwse situatie is geпnspireerd. De borstwering onder het
venster is recent bekleed met natuursteen. De penanten zijn evenals de
bovenliggende gevel gemetseld in handvorm baksteen met afgesleten
knipvoegen. In de borstweringen boven de begane grond is zichtbaar dat
het staand verband betreft. Op de verdieping bevinden zich drie vensters
onder strekse bogen, met gepleisterde lekdorpels, kozijnen met
duivenjager-profiel en dubbele draairamen die lijken te zijn gevuld met
plaatmateriaal. Op de tweede verdieping zijn er drie lagere, min of meer
vierkante, vensters met dezelfde bogen, lekdorpels en kozijn-profielen
als op de eerste verdieping. Deze zijn ingevuld met 4-ruits schuiframen,
die eveneens met plaatmateriaal lijken te zijn gevuld. De gevel wordt
afgesloten door een classicistisch hoofdgestel met gepleisterde
architraaf en fries en houten kroonlijst. Deze kroonlijst loopt vrijwel
naadloos door over de buurpanden. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet vanuit de openbare ruimte zichtbaar. De gevel
loopt ongeveer evenwijdig aan de voorgevel (niet haaks op de
zijgevels).Volgens een foto uit het archief van de afdeling BAM uit 1998
betreft het een gecementeerde topgevel, met rechts een kleine schouder,
die iets hoger doorsteekt ten opzichte van het dak. Op de verdieping
bevinden zich twee vensters met lekdorpels en T-daairamen. Op de zolder
een min of meer vierkant venster met een gehavend 4-ruits schuifraam.
Daarboven is nabij de geveltop een klein dichtgezet venster te zien.
Kleine balkankers geven de plaats van de zolderbalklaag en de
flieringen.

Ruimtelijke indeling:

Volgens een bouwtekening uit 1980 en 1985 is de indeling van het pand
als volgt. De begane grond heeft niet meer de oorspronkelijke indeling.
Beide zijmuren zijn hier vrijwel geheel weggebroken; alleen linksachter
is de zijmuur nog deels aanwezig. Op de verdieping zijn de zijmuren nog
wel aanwezig, met doorgangen naar de naastliggende panden. De indeling
is niet meer aanwezig, en de trap bevindt zich in het linker buurpand.
Over de indeling van de zolder zijn geen gegevens voorhanden. 

Constructies:

Volgens een veldwerktekening uit het archief van de afdeling BAM uit
1998, bevat de kap vier eiken dekbalkjukken met korbelen uit de 15de of
16de eeuw. De kap is in de 17de eeuw verbouwd. De kap is beschoten. De
borstwering linksachter zou op grond van het baksteenformaat uit de 16de
eeuw kunnen dateren. De achtergevel dateert op zolderniveau uit de
eerste helft van de 20ste eeuw.

De zijmuren zijn gemeenschappelijk met de buurpanden. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Visstraat 10 (rechterdeel) heeft stedenbouwkundige waarde
vanwege de samenhang met de historische gebouwde omgeving en de
historische perceelsstructuur. De gevelwanden van de Visstraat vormen
voor een groot deel een fraai historisch ensemble. Daarnaast heeft het
pand architectonische waarde omdat het met zijn hoofdvorm en laat
18de-eeuwse voorgevel duidelijk herkenbaar is als historisch huis.

2. Bouw- en/of kunsthistorische waarden

Het pand heeft bouwhistorische waarde vanwege de zijmuren (boven begane
grond niveau) en de kapjukken uit de late middeleeuwen. In de loop der
eeuwen heeft het pand verschillende verbouwingen ondergaan, waarvan de
laat-18de-eeuwse lijstgevel de meest opvallende getuige is.

3. Cultuurhistorische waarden

Het gebouw heeft cultuurhistorische waarde als zijnde van oorsprong
woon-werkhuis uit de late middeleeuwen, waarin diverse wijzigingen
herkenbaar zijn uit verschillende historische perioden. 

Het object Visstraat 10 (rechterdeel), bestaande uit een woon-werkhuis
van laat-middeleeuwse oorsprong, met een laat-18de-eeuwse lijstgevel, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Visstraat 10 (rechterdeel)	’s-Hertogenbosch,
GMSP II

  PAGE  5 

