’s-Hertogenbosch

Vughterstraat 70

Kadastraal	: ’s Hertogenbosch, G-4020

Monumentnr.     : SOM0696

Huidige functie	: winkel-woonhuis	Bouwjaar	: ca. 1865

Architect	: 

Oorspr.functie	: woonhuis

Verbouwingen	: 1969

Archief		: Gemeente ’s-Hertogenbosch, afdeling BAM

Datum document: 04-06-2007



 

globale aanduiding van het perceel

Context

(Bouw)historie:

Het pand Vughterstraat 70 stond ooit bekend onder de historische naam
‘De drie Rooie Ringen’. Het woonhuis werd, net als veel andere
bebouwing aan de Vughterstraat, in het midden van de 19de eeuw deels
vernieuwd. Uit deze 19de -eeuwse bouwfase is nog veel bewaard gebleven
in het pand. Mogelijk zijn er nog onderdelen van de oudere eerdere
bebouwing in het pand aanwezig. Het gebouw is tegenwoordig in gebruik
als winkel-woonhuis. Voor de verbouwing eind jaren zestig had het enkel
een woonbestemming.

Ligging:

Het pand ligt aan de zuidoostelijke zijde van de Vughterstraat in een
gevelwand die aan de linker kant begrensd wordt door de St. Jorisstraat
(noordelijk) en rechts door het Kruisbroedersstraatje (zuidelijk). Het
is gelegen binnen de tweede stadsmuur uit de 14de eeuw en buiten de
eerste stadsmuur. Oorspronkelijk liep het perceel door tot aan de
achterliggende Dieze. Het geheel is onderdeel van een gevelwand met
voornamelijk 19de-eeuwse gevels. Veel van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet grotendeels een
stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap):

Het twee vensterassen brede pand bestaat uit een voorhuis en een los
achterhuis (tegenwoordig door middel van een ййn- en tweelaags
tussenbouw met elkaar verbonden). Beide hebben een hoge begane grond,
eerste en tweede verdieping en zolder onder een schilddak. Het dak van
het voorhuis is gedekt met gesmoorde Oud Hollandse pannen.

Voorgevel:

De voorgevel van het pand is opgetrokken in baksteen (kruisverband). De
pui is eind jaren zestig van de twintigste eeuw vernieuwd. De
oorspronkelijke indeling van de pui, met rechts de ingang en links twee
vensters, is daarbij gewijzigd. De huidige pui is voorzien van een
inloop/portiek. Hierin bevindt zich de winkeltoegang en ook de toegang
tot de woning op de verdieping. 

Op de verdiepingen zijn twee getoogde vensters aanwezig met
T-schuiframen en een in de kordonlijst overgaande hardstenen lekdorpel.
Om deze vensters een eenvoudige gestucte omlijsting. Dit type venster
wordt met dezelfde detaillering herhaald op de zolderverdieping. De
gevel wordt afgesloten door een kroonlijst met velden en consoles.

Zijgevels:

Het pand wordt links en rechts begrensd door belendende bebouwing. De
zijgevels zijn daardoor niet zichtbaar en niet opgenomen in de
beschrijving.

Achtergevel:

De achtergevel is niet zichtbaar vanuit de openbare ruimte. Op de
tekeningen uit 1969 is de achtergevel (van het achterhuis) als volgt
weergegeven: Op de begane grond drie ingangen, waarvan de linker een
enkele met bovenlicht en de andere twee dubbel met bovenlicht. Op de
eerste verdieping zijn twee vensters met T-raam. En op de tweede
verdieping twee vensters met roedenverdeling en bovenlicht. De gevel
wordt afgesloten door een eenvoudige daklijst.

Ruimtelijke indeling: 

Naar aanleiding van de tekeningen voor de wijzigingen in 1969 kan er
over de ruimtelijke indeling van het pand het volgende gezegd worden: In
de begane grond is een L-vormig portiek waarin rechts de toegang tot de
woning op de verdieping is. Links, centraal in de pui ligt de toegang
tot de winkel op de begane grond. Deze winkelruimte loopt door tot de
achtergevel van het voorhuis. Via het dichtgebouwde binnenplaatsje komt
men in het achterhuis. Hier zijn tegen de linker zijmuur de
stookplaatsen en tegen de rechter zijmuur is een lange gang. De trap
tegen de rechter zijmuur van het voorhuis leidt naar de verdieping. Alle
vertrekken op deze verdieping liggen tegen de linker zijmuur. In het
rechter deel van het dichtgebouwde binnenplaatsje bevindt zich een open
wrongtrap uit de 19de eeuw. Ook op de tweede verdieping zijn alle
woonvertrekken met stookplaatsen tegen de linker zijmuur geplaatst.

Constructies:

Over de constructie van het pand wordt in een aantekening uit 1989 het
volgende gezegd: De eerste verdiepingsbalklaag van het voorhuis is
enkelvoudig en dateert uit het eerste kwart van de 20steeeuw, en ook de
verdiepingsbalklaag van het achterhuis is enkelvoudig. Over andere
constructieve elementen wordt niets gezegd. De begane grondhoogte duidt
op de (oorspronkelijke) aanwezigheid van een oudere kern.

Over de zijmuren is geen documentatie voorhanden. Links is zichtbaar hoe
er tegen de zijmuur een (recente) muur is opgemetseld. Het betreft hier
dus geen gemeenschappelijke zijmuur. Rechts heeft het pand
waarschijnlijk een gemeenschappelijke zijmuur met het buurpand.

Interieurelementen

Uit aantekeningen uit 1989 blijkt dat zowel in het voorhuis als in het
achterhuis nog verschillende plafonds met stucornamenten aanwezig
zijn(ca. 1900).

Erf, bijgebouwen, diversen:

Op de luchtfoto zijn op het achterterrein een aanbouw met plat dak
zichtbaar.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 70 heeft stedenbouwkundige waarde vanwege de
samenhang met de historische gebouwde omgeving. Beide gevelwanden van
het Vughterstraat vormen vrijwel in hun geheel een fraai historisch
ensemble. Het pand bezit architectonische waarde als markant en in zijn
uiterlijke verschijningsvorm (m.u.v. de winkelpui) vrij gaaf herenhuis
uit het derde kwart van de 19e eeuw.

2. Bouw- en/of kunsthistorische waarde

Het pand heeft bouwhistorische waarde als zijnde het resultaat van een
verbouwing in de 19de eeuw van een ouder bestaand pand. Mogelijk is er
nog sprake van een oudere kern. De aanwezigheid van fraaie stucplafonds
uit ca. 1900 en de fraai gedetailleerde voorgevel uit het derde kwart
van de 19de eeuw geven het object een kunsthistorische waarde.

3. Cultuurhistorische waarden

Het pand bezit cultuurhistorische waarde als representant van de
ontwikkelingen in de tweede helft van de 19de eeuw, toen veel oude
huizen langs de belangrijke straten in ’s-Hertogenbosch geheel of
gedeeltelijk werden vernieuwd.

Het object Vughterstraat 70, bestaande uit een in uiterlijke
verschijningsvorm goed bewaard gebleven 19de-eeuws pand met voorhuis,
los achterhuis en in het interieur stucplafonds (ca. 1900), is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Vughterstraat 70                              
           ’s-Hertogenbosch, GMSP II

  PAGE  1 

