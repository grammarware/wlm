’s-Hertogenbosch

Heerendonklaan 4

Kadastraal	: ’s-Hertogenbosch, K-4412

Monumentnr.	: SOM0556

Huidige functie	: school	Bouwjaar	: 1969

Architect	: G. Rietveld/H. en P. de Graaf

Oorspr.functie	: school

 

Verbouwingen	: 1997-1998

Archief		: Gemeente ’s-Hertogenbosch, afdeling BAM

Datum document: 15-10-2009



globale aanduiding van het perceelContext

(Bouw)historie:

Het pand is gesitueerd in het westen van Den Bosch. Hier maakt het
object deel uit van de uitbreidingswijk Deuteren die ter plekke van de
gelijknamige buurtschap is gerealiseerd. Tot 1933 behoorde Deuteren bij
de gemeente Cromvoirt, waarna het zuidelijke deel van deze gemeente bij
Vught werd gevoegd en het gedeelte ten noorden van de Deutersestraat bij
’s-Hertogenbosch. Door het niveauverschil is onder meer bij de Simon
Stevinweg nog altijd te merken dat het oude Deuteren op een moerasterp
was gesitueerd. Jarenlang werd het gebied geconfronteerd met jaarlijkse
overstromingen. Door de als een waterdoorlaatwerk fungerende
Moerputtenbrug (1890) en de aanleg van het Drongelens Kanaal (1910) kwam
hieraan een einde. 

Pas na de oorlog – vanaf 1949 – is de hier bedoelde en voor de
arbeidersklasse bestemde uitbreidingswijk aangelegd, welke nog lange
tijd min of meer geпsoleerd lag van de stad. Later breidde Den Bosch
zich nog verder naar het westen uit (Schutskamp en Kruiskamp). Door de
toenemende verstedelijking ging het landelijke karakter van dit gebied
grotendeels verloren. Toch zijn er nog altijd enkele oude boerderijtjes
annex pleisterplaatsen alsook diverse terpen die verwijzen naar de
prestedelijke periode. Recentelijk is begonnen met de sanering van de
wijk en verder vindt er de nieuwbouw van het Jeroen Boschziekenhuis
plaats. 

Het schoolgebouw aan de Herendonklaan (vroeger Baksvelstraat) ofwel de
Klimopschool wordt deels nog omgeven door bebouwing uit de jaren 1960 en
deels door recente nieuwbouw. Voor dit gebouw werd in juli 1968 de
bouwvergunning aangevraagd, met de bedoeling er een B.L.O.-school te
vestigen. Tegenwoordig is er een school voor Speciaal en Voortgezet
Speciaal Onderwijs aan Zeer Moeilijk Lerende Kinderen gevestigd.

Het ontwerp van de in 1969 betrokken school staat op naam van de
internationaal vermaarde architect Gerrit Rietveld (1888-1964). De
ontwerptekeningen zijn evenwel reeds voor zijn overlijden gerealiseerd
en dat ook de Bossche architecten H. en P. de Graaf bij de bouw
betrokken waren moet tegen deze achtergrond worden gezien. Zij hebben
het gebouw, mogelijk met enige aanpassingen, dan voltooid. 

H.P.F. en Paul de Graaf zijn in Den Bosch onder meer bekend van de San
Salvatorkerk uit 1955-1956 aan de Schaarhuisstraat op Orthen. Paul de
Graaf leverde ook het ontwerp voor een KNVB-kantoor met bovenwoning aan
de Aartshertogenlaan (circa 1965) en het GGD-gebouw aan de Sint
Teunislaan 11/ Eekbrouwersweg (1975). Rond 1972 was hij betrokken bij de
bouw van een nieuw winkelcentrum in Den Bosch-Noord. 

Gerrit Rietveld is ййn van de belangrijkste vertegenwoordigers van de
vernieuwende ontwikkelingen in de Nederlandse bouwkunst van voor en na
de oorlog. Tijdens het interbellum stond hij aan de wieg van het door De
Stijl en het Nieuwe Bouwen vertegenwoordigde modernisme, met onder meer
het beroemde Schrцderhuis dat hij in 1924 in Utrecht realiseerde. Na de
oorlog schiep hij onder meer woonhuizen, scholen en overheidsgebouwen,
eveneens in de modernistische stijl van het Functionalisme. Een bekend
voorbeeld is dan het Van Goghmuseum in Amsterdam (1973) waarvan de
tekeningen net als bij de Klimopschool al voor Rietvelds overlijden
waren gemaakt.  

Bestektekening Klimopschool, 1968. 

Ook de Klimopschool is een voorbeeld van functionalistische bouwkunst,
waarbij is uitgegaan van een gestandaardiseerd systeem. Hierbij zal zijn
aangesloten bij de door de Stichting Informatiecentrum Scholenbouw (ICS)
aan het Weena in Rotterdam ontwikkelde ideeлn die in de periode van de
Wederopbouw toonaangevend waren voor de Nederlandse scholenbouw. 

Direct na de oorlog ontwikkelde het ICS in opdracht van het Ministerie
van Onderwijs en Wetenschappen een schoolsysteem in de vorm van
seriebouw dat overal naar believen kon worden toegepast en waar nodig
aangepast. Op deze manier konden de bouwkosten zo laag mogelijk worden
gehouden en werd ingespeeld op de rijke kinderschare als een gevolg van
de naoorlogse geboortegolf. In de vele eertijds gerealiseerde
nieuwbouwwijken kwam dit schoolsysteem goed van pas. 

 

Ook bij de opzet van de Klimopschool is te zien dat er is
voortgeborduurd op de landelijke tendens en net als bij de ICS-scholen
is er ook hier sprake van een paviljoenschool. In de kern van het gebouw
kwam een overblijfruimte ofwel gemeenschapshal met daaromheen de diverse
en deels in uitkragende paviljoens ondergebrachte lokalen. De paviljoens
bevinden zich op de hoeken van het gebouw, waarbij op de oorspronkelijke
tekeningen is te zien dat de oostelijke paviljoens voor de “grote
jongens” (zuidzijde) en de “grote meisjes” (noordkant) bestemd
waren en de op het westen gelegen paviljoens voor de kleuters. Deze
lokalen zijn gecombineerd met tussenliggende terreinen voor spel en
openluchtonderwijs. Aan de straatzijde (noordkant) werd een paviljoen
met een gymnastieklokaal (“motorische therapie”) gerealiseerd. 

In de loop van de tijd is het authentieke karakter van het gebouw goed
behouden gebleven. In 1997-1998 vond evenwel een uitbreiding plaats
waardoor er aan de westzijde een zijvleugel met twee groepslokalen en
drie nevenruimtes bij is gekomen (De Graaf, Koeman & Van Loon
Architekten Den Bosch). De via een verbindingslid op de bestaande
bouwdelen aansluitende vleugel verhoudt zich terughoudend ten opzichte
van de oudbouw. 

 

Ligging:

Het schoolgebouw is vrijstaand gelegen aan de zuidzijde van de
Heerendonklaan, waar deze aansluit op de Simon Stevinweg die een
hoofdverbindingsas vormt in de wijk. Direct ten oosten van de school
ligt de Dertien Loten, een verbindingsweggetje dat haaks op de Simon
Stevinweg aansluit. De Heerendonklaan wordt gekenmerkt door een geknikt
tracй. Rondom het schoolgebouw bevinden zich gazons en enkele forse
groenelementen.  

             

Beschrijving

Algemeen (hoofdvorm, kap):

Het volgens het paviljoensysteem opgezette gebouw heeft een
samengestelde plattegrond. Deze wordt gevormd door een rechthoekige
hoofdmassa die evenwijdig aan de straat ligt en waarop langs elke hoek
een paviljoen met een eveneens rechthoekig grondplan aansluit. Aan de
oostzijde zijn de paviljoens forser van opzet dan aan de westzijde.
Verder is er aan de voorkant van de school (noordkant) uiterst rechts
een paviljoen met een gymlokaal. 

De school is ййnlaags en voorzien van platte daken. De in een
standaardsysteem opgetrokken bouwmassa heeft kop- en lengtegevels in
deels gesinterde baksteen in een wild verband en met grove voegen. Ramen
en deuren zijn in staal uitgevoerd. De lekdorpels bestaan uit aluminium.
Er zijn in niet authentiek materiaal (trespa) vernieuwde daklijsten.   

          

Voorgevel:

Aan de voorkant (noordzijde) wordt het gebouw gekenmerkt door de
verspringende opzet van de paviljoens. Links bevindt zich een evenwijdig
aan de voorgevel gelegen paviljoen en rechts het haaks hierop
aansluitende paviljoen met gymlokaal. Eerstgenoemd paviljoen heeft een
bovenlangs de gevel gelegen lintvenster dat wordt onderverdeeld door
stalen stijlen en is voorzien van enkelruits (zonder roedenverdeling)
ramen. De kopgevel van het gymlokaal is blind maar aan de lengtezijden
bevinden zich hier vensters die dit paviljoen rijkelijk van daglicht
voorzien. Aan de oostzijde zijn de vensters hoog doorgestoken, hebben ze
een 4-ruits indeling en worden ze afgewisseld door stijlen als genoemd.
Aan de westzijde gaat het om een bovenlangs de gevel gelegen
lintvenster. Een iets minder hoog doorgestoken hoekpaviljoen als het
eerstgenoemde markeert hier de westelijke hoek van het schoolgebouw.
Centraal aan de voorzijde van het gebouw, waar de gevel terugwijkt ten
opzichte van de flankerende paviljoens, bevindt zich de hoofdingang.
Deze is rechts gesitueerd en opgenomen in een binnen een glazen pui
gelegen stalen omkadering. De ingang bevat een dubbele deur met
deurramen. Links van de ingangspartij zijn er drie hoge vensterpuien met
een 4-ruits indeling die de schoolhal van daglicht voorzien. 

  

Zijgevels:

Langs beide zijkanten van de school (oost- en westzijde) wordt het
gebouw eveneens gekenmerkt door een verspringende opzet. De op de hoeken
gelegen paviljoens omkaderen hier een ‘binnentuintje’.  

 

Achtergevel:

Aan de achterkant (zuidzijde) wordt het gebouw gekenmerkt door een
evenwijdige opzet zonder verspringende bouwdelen. De puien en vensters
alhier zijn als voornoemd.

  

Ruimtelijke indeling:

Het volgens het paviljoen- en halsysteem opgezette schoolgebouw heeft
een in het midden gelegen schoolhal. De klaslokalen en het gymlokaal
bevinden zich in de uitkragende paviljoens en langs de zuidgevel.   

Constructies:

Het gebouw is opgetrokken in beton- en staalconstructies.  

Interieurelementen:

Het interieur is niet bezocht. Het interieur is mede beschermd voor
zover het monumentale waarden omvat.

Erf, bijgebouwen, diversen: 

Het pand bevindt zich op een bijbehorend terrein dat is ingericht met
gazons en waarop zich enkele hagen en forse bomen bevinden. Aan de
westzijde bevindt zich een later gerealiseerde vrijstaande vleugel die
via een verbindingslid aansluit op de hoofdmassa.    

Literatuur/bronnen:

Architectuurgids ’s-Hertogenbosch, ’s-Hertogenbosch z.j., p. 78

Deurzen, W. van, Deuteren. Een dijk van een wijk, s.l. s.a. 

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

Het schoolgebouw aan de Heerendonklaan 4 heeft stedenbouwkundige waarde
vanwege de samenhang met de historische gebouwde omgeving. Het bouwwerk
maakt deel uit van de gevarieerde bebouwing van de vanaf 1948 aangelegde
uitbreidingswijk Deuteren, waar het schooltje een markante positie
inneemt temidden van deels nog uit de jaren 1960 daterende en deels uit
recente nieuwbouw bestaande bebouwing. Door zijn opvallende
verschijningsvorm met verspringend op elkaar aansluitende ййnlaags
bouwdelen, zorgvuldig gemetselde gevels en oorspronkelijke stalen ramen
en deuren is het bouwwerk van beeldbepalende betekenis. De situationele
waarde wordt versterkt door de vrijstaande ligging op een bijbehorend
terrein met gazons en geboomte.   

2. Bouw- en/of kunsthistorische waarden

De uit 1969 daterende school heeft architectuurhistorische waarde als
een goed en in zijn uiterlijke verschijningsvorm overwegend gaaf bewaard
gebleven voorbeeld van naoorlogse scholenbouw. Het op basis van een
ontwerp van de vooraanstaande Nederlandse architect Gerrit Rietveld en
in samenwerking met de Bossche architecten H. en P. de Graaf
gerealiseerde object is karakteristiek voor de functionalistische
bouwkunst zoals die zich na de oorlog ontwikkelde. Door de nadruk op een
evenwichtig lijnenspel van horizontalen en verticalen, de platte daken
en ruime lichtinval weerspiegelt het bouwwerk de modernistische
ontwikkelingen uit die periode. De latere toevoegingen verhouden zich
terughoudend tot het gebouw waardoor het authentieke karakter goed
herkenbaar is gebleven.      

3. Cultuurhistorische waarden

De Klimopschool heeft cultuurhistorische waarde als een markant
voorbeeld van een volgens het paviljoen- en halsysteem opgezet
schoolgebouw uit de eerste decennia na de Tweede Wereldoorlog. Door de
ruime opzet met veel aandacht voor licht, lucht en ruimte alsmede door
de toepassing van een gemeenschapshal en afzonderlijke voor de diverse
lokalen bestemde paviljoens weerspiegelen zich de ideeлn over
scholenbouw zoals die onder meer zijn ontwikkeld door de ICS te
Rotterdam en vooral toegespitst waren op de vele nieuwbouwwijken die na
de oorlog in Nederland zijn gerealiseerd. Als een onderdeel van de
historische bebouwing van de uitbreidingswijk Deuteren verwijst de
school naar het naoorlogse groeiproces van ’s-Hertogenbosch.

Het object Heerendonklaan 4, bestaande uit een schoolgebouw uit 1969, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Heerendonklaan 4                              
        ’s-Hertogenbosch, GMSP II

  PAGE  5 

