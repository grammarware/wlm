’s-Hertogenbosch 

Vughterstraat 123-123 A t/m E

Kadastraal	: ’s Hertogenbosch, G-7848

Monumentnr.     : SOM0496

Huidige functie	: winkel-appartementen	Bouwjaar	: XIIIB, oudere kern

Architect	: 

Oorspr.functie	: woonhuis

 

Verbouwingen	: 1950, 1955, 1996

Archief		: Gemeente ’s-Hertogenbosch, afdeling BAM

Datum document: 21-06-2007



 

globale aanduiding van het perceel

Context

(Bouw)historie:

Het pand Vughterstraat 121-123 (A t/m E) bestond vroeger uit twee
afzonderlijke huizen, die in de tweede helft van de 18de eeuw zijn
samengevoegd. Het rechter huis stond bekend onder de historische naam
“het Bourgondisch Kruis” en het linker droeg de historische naam
“de Roode Molen”. Links van het pand staat het voormalige koetshuis
(XIXA). In de tweede helft van de 20ste eeuw hebben er ingrijpende
wijzigingen aan het pand plaatsgevonden. Zo werd de pui in 1950
gewijzigd tijdens een verbouwing van de begane grond. Sinds 1996 zijn de
verdiepingen in gebruik als appartementen. Bij deze verbouwing is de
complete kap vernieuwd en opgehoogd. Tevens zijn de verdiepingsbalklagen
(enkelvoudig) en de ramen op de verdiepingen vernieuwd. Het voormalige
19de-eeuwse koetshuis doet nu dienst als entree voor deze nieuwe
appartementen. Bij deze ingrijpende verbouwing zijn de fraaie
beschilderde stucplafonds (XIXB) op de begane grond behouden.

Ligging:

Het gebouw ligt aan de noordwestelijke zijde van de Vughterstraat, in
het gebied tussen de eerste ommuring uit de 13de eeuw en de tweede
ommuring uit de 14de eeuw, net voor de Vughterbinnenpoort die begin 19de
eeuw gesloopt werd. Het geheel is onderdeel van een gevelwand met
voornamelijk 19de-eeuwse lijstgevels. Veel van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het gebouw heeft een nagenoeg rechthoekige plattegrond en bestaat uit
een kelder (links, onder het voormalige linker pand), een begane grond,
een eerste verdieping en een dubbele zolderverdieping. Het platte dak
met omlopende dakschilden is gedekt (de dakschilden) met rode opnieuw
verbeterde Hollandse pannen.

Links van het pand ligt een voormalig koetshuis met een begane grond en
een verdieping onder een met gesmoorde pannen gedekte kap. Achter het
pand ligt een moderne patio met lage randbebouwing.

Voorgevel:

De vijf vensterassen brede voorgevel is opgetrokken in baksteen (staand
verband) en heeft een hardstenen plint. Centraal in de begane grond de
winkelingang in een portiek met een hardstenen vloer. Deze portiek heeft
een tufstenen omlijsting. In het portiek zit links en rechts een
rondboogvenster met tufstenen omlijsting en een hardstenen lekdorpel.
Boven de winkelingang met zijlichten zit een glas-in-loodraam waarboven
een rollaag met tufstenen aanzetstenen is aangebracht. Aan weerszijden
van deze centrale ingang zijn twee grote (etalage)vensters aangebracht,
wederom met een brede tufstenen omlijsting en een hardstenen lekdorpel.
Deze pui is in zijn geheel in 1950 tot stand gekomen. 

Op de verdieping is de oorspronkelijke vensterindeling gehandhaafd. De
vijf licht getoogde vensters met strek en lekdorpel bevatten nog de oude
kozijnen met toognagel en duivejagerprofiel. De ramen zijn tijdens de
verbouwing in 1996 vernieuwd. Op de eerste verdieping bevatten de
vensters dubbele draairamen met bovenlicht en op de eerste
zolderverdieping zijn dubbele draairamen toegepast. De gevel wordt
afgesloten door een hoofdgestel met fries, trigliefen met guttae en
kroonlijst. Tijdens de verbouwing in 1996 zijn er voor alle vensters op
de verdiepingen doorvalhekjes geplaatst.

Het voormalige koetshuis links naast de hoofdbebouwing heeft op de
begane grond een brede ingang met segmentboog met dubbele deuren en
zijlichten met daarboven een getoogd driedelig bovenlicht met 4-ruits
roedenverdeling. Op de verdieping is in het oude kozijn een nieuw raam
(dubbele draairamen) en bovenlicht met roede geplaatst. Het geveltje
wordt afgesloten door een eenvoudige kroonlijst.

Zijgevels:

Het object wordt links en rechts begrensd door bebouwing.

Achtergevel:

De achtergevel is niet zichtbaar vanuit de openbare ruimte. Echter op
tekeningen uit 1996 is de achtergevel als volgt weergegeven: Tegen de
begane grond is een ййnlaags aanbouw gerealiseerd. De drie
rondboogvensters op de begane grond zijn gehandhaafd. Links een brede
doorgang. Op de verdieping zijn drie vensters zichtbaar met (nieuwe)
dubbele draairamen en bovenlicht. Boven deze vensters een strek. Links
is een ingang met dubbele terrasdeuren geplaatst met een bovenlicht. Ook
boven deze terrastoegang zit een strekse boog. De gevel is recht
afgesloten. 

De achtergevel (puntgevel) van het voormalige koetshuis rechts heeft op
de verdieping een gevelopening met terrasdeuren. Boven deze toegang een
strekse boog. Ter hoogte van de kap is een venster geplaatst met dubbele
draairamen. 

Ruimtelijke indeling:

De indeling van de begane grond dateert grotendeels uit de jaren vijftig
van de 20ste eeuw. De indeling van de verdieping en de dubbele
zolderverdieping is het resultaat van de verbouwing in 1996. 

Op tekeningen uit 1996 is de begane grond als volgt ingedeeld: inwendig
is er van de individuele structuur van de twee samengevoegde panden
weinig terug te vinden. Vrijwel alle scheidingsmuren zijn gedeeltelijk
of geheel verwijderd en vervangen door kolommen. Aan de hand van de
plafondindeling (stucplafonds) is de oorspronkelijke verdeling in voor-
en achterkamers aan weerszijden van een centrale gang nog welafleesbaar.
De trap naar de verdieping en eerste zolderverdieping zit nog op de
oorspronkelijke plek, tussen de voor- en achterkamer van het linker pand
(zij het in de begane grond in een gewijzigde toestand). 

Via de ingang in het voormalige koetshuis komt heeft men toegang tot dit
trappenhuis. Deze begane grond van het koetshuis vormt een lange brede
gang, die toegang verschaft tot het achterliggende terrein en de
patiobebouwing aan de achterzijde van het pand. Ook op de verdiepingen
is de plattegrond geheel gewijzigd. Op de eerste verdieping zijn twee
woningen gerealiseerd, met als op de eerste zolderverdieping. In de
bovenste zolderverdieping zijn nog enkele woonvertrekken gesitueerd.

Constructies:

Uit de tekeningen van de verbouwing in 1996 blijkt dat de enkelvoudige
balklagen vernieuwd zijn. De gehele kap is bovendien vernieuwd en
opgehoogd ten behoeve van de nieuwe woonfunctie.

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met de buurpanden.

Interieurelementen

In de begane grond zijn diverse fraaie 19de-eeuwse (XIXB) beschilderde
stucplafonds bewaard gebleven. 

Erf, bijgebouwen, diversen:

Tegen de achtergevel staat een ййnlaags aanbouw. Deze beslaat het
oppervlak dat ooit tuin (of plaats) was.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 121-123 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur en vanwege de ligging net binnen de tweede
stadsmuur uit de 14deeeuw. De gevelwanden van de Vughterstraat vormen
vrijwel in hun geheel een fraai historisch ensemble. Daarnaast is het
geheel met zijn relatief brede en hoge voorgevel een imposante
verschijning in deze gevelwand, waardoor het een zeer beeldbepalende
werking heeft. De 18de-eeuwse voorgevel is van architectonisch belang.

2. Bouw- en/of kunsthistorische waarden

Het feit dat er achter de gevel een oudere kern schuil gaat geeft het
geheel bouwhistorische waarde. Daarnaast heeft het pand vanwege de
fraaie beschilderde stucplafonds ook een kunsthistorische waarde. 

3. Cultuurhistorische waarden

Het gebouw heeft cultuurhistorische waarde als zijnde twee in kern
laat-middeleeuws woonhuizen die in de tweede helft van de 18de eeuw zijn
samengevoegd tot een herenhuis met koetshuis, waarin diverse
vernieuwingen herkenbaar zijn uit verschillende historische perioden. De
18e-eeuwse lijstgevel met de winkelpui uit 1950 en de 19de-eeuwse
stucplafonds zijn de meest duidelijk herkenbare elementen die deze
verschillende perioden markeren.

Het object Vughterstraat 121-123, bestaande uit twee in kern oude panden
die zijn samengevoegd achter ййn gevel (XVIIIB), met een opvallende
pui (1950) en fraaie XIXB interieurelementen, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 121-123                         
       ’s-Hertogenbosch, GMSP II

  PAGE  1 

