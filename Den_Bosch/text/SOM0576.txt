’s-Hertogenbosch

Hinthamereinde 71

Kadastraal	: ’s Hertogenbosch, H-6345

Monumentnr.     : SOM0576

Huidige functie	: winkel-woning 	Bouwjaar	: voorgevel midden 19de eeuw,
waarschijnlijk oudere kern 

Architect	: 

Oorspr. functie	: woon-werkhuis 

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 07-06-2007



globale aanduiding van het perceel

Context

(Bouw)historie:

Het pand Hinthamereinde 71, vanouds genaamd “de Valck” (1636), is
een woonhuis met een winkel op de begane grond in het voorhuis. Het pand
heeft een voorgevel van rond het midden der 19de eeuw, maar heeft
waarschijnlijk een oudere kern uit de 15de tot 18de eeuw. Het pand is in
de late 20ste eeuw gerenoveerd, waarbij onder andere de indeling van de
voor- en de zijgevel op de begane grond werd gewijzigd, en er dakramen
en een dakkapel in het linker dakvlak werden geplaatst.

Ligging:

Het pand is gelegen op de zuidoostelijke hoek van het Hinthamereinde en
de Aastraat. 

Het Hinthamereinde is al sinds de late 12de eeuw een belangrijke
uitvalsweg die het centrum van de stad (de Markt) met het omliggende
gebied verbindt. De straat liep verder in noordoostelijke richting naar
Rosmalen. Het zuidelijke deel van het Hinthamereinde tot aan de Hofstad
was bij de stadsuitbreiding in de eerste helft van de 14de eeuw al
binnen de stadsmuren komen te liggen. Kort na 1500 werd ook het
noordelijke deel van het Hinthamereinde, waarin het onderhavige pand
ligt, bij een stadsuitbreiding binnen de stadsmuur getrokken. De nieuwe
poort in de Hinthamerstraat kwam net ten noorden van de locatie van het
onderhavige pand te staan. 

Het perceel waar het pand op staat strekte zich van oorsprong verder uit
naar achter, maar in de kadastrale kaart van 1823 is te zien dat het
achterdeel destijds reeds was afgesplitst en dat er een ander pand op
stond. Later in de 19de eeuw zijn hier een paar kleine arbeidershuisjes
gezet, met de voorgevels gericht op de Aastraat. In de late 20ste eeuw
zijn deze door nieuwbouw vervangen, direct grenzend aan het onderhavige
pand. 

Beschrijving

Algemeen (hoofdvorm, kap):

Het hoofdvolume van Hinthamereinde 71 heeft een langwerpige rechthoekige
plattegrond dwars op de Hinthamerstraat. Het pand bestaat uit begane
grond, verdieping en zolder. Het hoge en vrij steile zadeldak met voor-
en achterschild is gedekt met voornamelijk rode en hier en daar
gesmoorde oud-Hollandse pannen. In het linker dakvlak zijn nabij de
voorzijde van het pand twee moderne dakramen, en verder naar achter
staat een recente houten dakkapel met een zadeldakje. Ook in het rechter
dakvlak is er, ditmaal nabij de achterzijde van het pand, een modern
dakraam. 

Tegen de achterste helft van de rechter zijmuur staat een ondiepe
eenlaags aanbouw met plat dak, vermoedelijk daterend uit de late 20ste
eeuw. 

Voorgevel:

De voorgevel is een lijstgevel uit het midden van de 19de eeuw. De gevel
is gepleisterd en is voorzien van horizontale schuinvoegen. Op de begane
grond is er rechts een ingang, met een kozijn met kraalprofiel, een
paneeldeur met een ruit en een geprofileerd kalf en een bovenlicht.
Links hiervan bevinden zich twee tamelijk smalle vensters met
gepleisterde lekdorpels, recente kozijnen met kraalprofiel en eveneens
recente zesruits schuiframen. Een foto uit 1965 toont dat er destijds
aan beide zijden ingangen waren met een breder raam er tussenin. Op de
verdieping zijn er twee oude vensters met gepleisterde lekdorpels, en
vernieuwde kozijnen en ramen als op de begane grond. De gevel wordt
afgesloten door een hoofdgestel met een architraaf en fries en een
geprofileerde houten kroonlijst met een recente, enigszins plompe
profilering (in 1965 was de kroonlijst nog voorzien van een tandlijstje
en fijnere profilering).

Zijgevels:

De rechter zijgevel van het pand is vanuit de openbare ruimte niet
zichtbaar, omdat het buurpand er grotendeels tegenaan staat. De linker
zijgevel daarentegen, ligt aan de Aastraat, en is tamelijk
beeldbepalend. De gevel is gecementeerd. Er zijn diverse onregelmatig
gespatiлerde gevelopeningen, die alle zijn voorzien van recente
invullingen met kozijnen met kraalprofiel. De vensters bevatten recente
zesruits schuiframen. Op de begane grond zijn rechts, nabij de
voorgevel, twee vensters (waarvan de rechter er in 1965 nog niet was).
Verder naar links is er een ingang, ongeveer op de plek waar in ’65
een venster was, met een paneeldeur. Links daarvan nog een venster. Op
de verdieping drie vensters, waarvan de middelste er in 1965 nog niet
was. Ter hoogte van de verdiepingsvloeren zijn eenvoudige balkankers in
de gevel aangebracht. Langs de dakrand hangt een zinken bakgoot.  

Achtergevel:

De achtergevel (vanaf de Aastraat gezien de linker zijgevel) van het
pand is vanuit de openbare ruimte nauwelijks zichtbaar, omdat het
buurpand er grotendeels tegenaan staat. Het kleine hoekje rechtsboven,
dat wel zichtbaar is, is gecementeerd. 

Ruimtelijke indeling:

Over de ruimtelijke indeling is geen documentatie voorhanden. 

Constructies:

Over de constructies is geen documentatie voorhanden. Het voorste deel
van de rechter zijmuur is gedeeld met het buurpand. Vermoedelijk geldt
dit niet voor de achtergevel. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamereinde 71 heeft stedenbouwkundige waarde vanwege de
samenhang met de historische gebouwde omgeving. De gevelwanden van het
Hinthamereinde vormen een fraai historisch ensemble. Ook de watertoren
die net ten noordoosten staat, draagt ten zeerste bij aan het
historische karakter van de omgeving. Het pand heeft extra
stedenbouwkundige waarde vanwege de hoekligging, voorheen aan het
noordoostelijke uiteinde van de stad vlak naast de stadspoort, en de
goede zichtbaarheid van de zijgevel. Daarnaast heeft het pand
aanmerkelijke architectonische waarde omdat het duidelijk herkenbaar is
als historisch huis, met een fraaie gepleisterde lijstgevel en een gave
historische bouwmassa.

2. Bouw- en/of kunsthistorische waarden

Het pand heeft bouwhistorische waarde omdat het een historisch huis is,
met een gevel van rond het midden van de 19de eeuw en een oudere
bouwkundige kern, waarschijnlijk daterend uit de 15de tot 18de eeuw,
waarin bij diverse verbouwingen moderniseringen zijn doorgevoerd.

3. Cultuurhistorische waarden

Het gebouw heeft cultuurhistorische waarde vanwege de herkenbaarheid als
zijnde een historisch woon-werkhuis met een jongere lijstgevel van rond
het midden der 19de eeuw. 

Het object Hinthamereinde 71, bestaande uit een hoekhuis met een fraaie
gepleisterde lijstgevel, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamereinde 71		’s-Hertogenbosch, GMSP II

  PAGE  1 

