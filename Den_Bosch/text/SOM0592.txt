’s-Hertogenbosch

Hinthamerstraat 154

Kadastraal	: ’s Hertogenbosch, H-7156

Monumentnr.     : SOM0592

Huidige functie	: horeca/wonen	Bouwjaar	: 15de eeuw

Architect	: 

Oorspr.functie	: woonhuis, winkel, pakhuis

 

Verbouwingen	: ca.1850-1875, 1908, 1909, 1913, 1915

Archief		: Gemeente ’s-Hertogenbosch, afdeling BAM, dossier 5.4 map 1

globale aanduiding van het perceelContext

(Bouw)historie:

Het pand, vroeger bekend als “De Drie Schapen” verbergt achter de
deels in de 19de en 20ste eeuw gewijzigde voorgevel een oud huis, dat
oorspronkelijk bestond uit een voorhuis en een vast achterhuis,
waarachter zich een binnenplaats bevond en een los achterhuis. Het
voorhuis kan op grond van aangetroffen onderdelen van de middeleeuwse
constructies worden gedateerd in de 15de eeuw. Uit deze periode resteren
delen van de samengestelde balklagen en grote delen van de zijgevels,
die getuige bouwsporen deels van een houtskeletconstructie waren
voorzien. Het vaste achterhuis is onderkelderd met een halfbovengrondse
kelder, die het verschil in vloerniveaus in het pand verklaart. 

De voorgevel, thans een gepleisterde lijstgevel, werd in het derde kwart
van de 19de eeuw gemoderniseerd en kreeg toen zijn lijst en de vensters
met geprofileerde omlijstingen en stucwerkdecoraties. In 1908 werd de
onderbouw, die toen in gebruik was als winkel door H. Lefel, voorzien
van een nieuwe winkelpui, naar ontwerp van H. Pijnenburg uit
‘s-Hertogenbosch. Van deze pui resteren de decoratieve hoekdammen en
de puibalk.  In 1909 vond een verbouwing plaats van het pakhuisgedeelte
en in 1913 werd de winkel gewijzigd. In 1915 werd de oude achterplaats
gedeeltelijk overbouwd met een werkplaats (aan de noordzijde). In de
loop van de 20ste eeuw kreeg het pand een horecabestemming.

Detail bouwtekening 1908, bestaande toestand voorgevel en doorsnede

Detail bouwtekening 1908, nieuw ontworpen winkelpui

Ligging:

Het pand is gelegen in de gesloten gevelwand aan de noordzijde van de
Hinthamerstraat. De Hinthamerstraat is al sinds late 12de eeuw een van
de drie belangrijke straten die het centrum van de stad  (de Markt) met
het omliggende gebied verbinden. Bij de stadsuitbreiding in de eerste
helft van de 14de eeuw kwam de Hinthamerstraat binnen de stadsmuren te
liggen. Een deel van de straat zal echter al eerder bebouwd zijn
geweest, en mogelijk geldt dat ook voor het onderhavige perceel.

De meeste percelen aan de noordzijde van de Hinthamerstraat liepen van
oorsprong door tot aan de Binnendieze (“Groote Stroom”). Later zijn
de percelen meestal echter opgedeeld in de lengte, en werden andere
gebouwen op de afgesplitste delen gebouwd. 

Beschrijving

Algemeen (hoofdvorm, kap):

Het pand bestaat uit een diep voorhuis met een overbouwde binnenplaats
en een losstaand achterhuis, dat voorzien is van een plat dak en aan de
achterzijde grenst aan de bebouwing van de Schilderstraat. Het perceel
verbreedt zich ter plaatse van het losse achterhuis aan de linker
(westelijke) zijde.

Het hoofdhuis heeft een kelder, een beganegrondverdieping, een
verdieping en een zolder, onder een zadeldak met wolfeinden boven voor-
en achtergevel. Aan de voorzijde gaat het wolfeinde schuil achter de
hoog opgetrokken lijstgevel. Oorspronkelijk was dit hoofdhuis opgedeeld
in een voor- en een vast achterhuis, gescheiden door een brandmuur. Deze
laatste is alleen op de verdieping nog aanwezig.

Voorgevel:

De voorgevel is een lijstgevel, die in  de huidige gedaante in
verschillende fasen tot stand is gekomen. De gevel is twee vensterassen
breed. De begane grond bezit de restanten van een winkelpui uit 1908.
Het betreft de in oranjerode verblendsteen gemetselde hoekdammen, die
zijn gedecoreerd met sierlijsten van witte en wit/groene verblendsteen.
De hoge geprofileerde basementen zijn van gefrijnde hardsteen. De
hoekdammen sluiten aan de bovenzijde af met hoge hardstenen lijsten en,
ter hoogte van de puibalk, in verblendsteen gemetselde bekroningen met
decoratiesteentjes en waterlijsten. Voorts resteert van de oude pui de
zware ijzeren puibalk, waarboven een verblendstenen waterlijst. De
invulling binnen deze oude pui-omlijsting is van recente datum en niet
van belang. 

De bovengevel is gepleisterd en bevat in beide bouwlagen twee vensters
met afgeronde bovenhoeken, rijk geprofileerde stucomlijstingen met
decoratieve kuiven, kozijnen met kraalprofielen en enkelruits
schuiframen met dito bovendelen. De gepleisterde lekdorpels zetten zich
als waterlijsten over de gehele gevel voort. De gevel eindigt aan de
bovenzijde met een hoofdgestel, bestaande uit een smalle
architraaflijst, een gepleisterd fries met rechthoekige casementen en
een geprofileerde kroonlijst op drie rijk geprofileerde consoles,
mogelijk van terracotta. 

Zijgevels:

Het pand wordt aan beide zijden begrensd door bebouwing. Bij onderzoek
aan de zijgevels van het hoofdhuis kon worden geconstateerd, dat deze in
oude baksteen zijn opgetrokken. Tegen de linker (westelijke muur)
bevonden zich aan de binnenzijde twee stookplaatsen. 

Achtergevel:

De achtergevel van het hoofdhuis is wat betreft de eerste bouwlaag
doorgebroken. In de tweede bouwlaag van deze gepleisterde gevel bevinden
zich twee 19de-eeuwse vensters met 6-ruits schuiframen en rechts een
klein venstertje met enkelruits raampje. In de zolderverdieping is er
tenslotte een venster met 6-ruits schuifraam. De verdiepingsbalklagen
worden gemarkeerd door oude ijzeren muurankers.

Ruimtelijke indeling:

De beganegrond bestaat uit ййn ongedeelde ruimte: zowel de vroegere
brandmuur als de achtergevel naar de overbouwde binnenplaats is niet
meer aanwezig. De plaats van de brandmuur wordt gemarkeerd door het
verschil in vloerniveau: de vloer in het achterhuis ligt hoger, omdat
zich hieronder de halfbovengrondse kelder bevindt. Aan de oostzijde
bevindt zich een van de hoofdruimte afgescheiden trapopgang naar de
verdieping. Ook de indelingen van de boven gelegen verdiepingen is niet
meer oorspronkelijk. 

In het “losstaande” achterhuis bevinden zich de keuken en de
toiletten van het vroegere cafй. 

Constructies:

Onder het achterhuis bevindt zich een half bovengronds gelegen
gewelfkelder, die in de lengterichting is gedekt met een tongewelf. De
kelder is geheel afgewerkt met cementpleister. Onder de houten trap
bevindt zich een oudere gemetselde trap. Door de halfbovengrondse
situering van de kelder ligt het vloerniveau van het achterhuis (en de
overbouwde binnenplaats) aanmerkelijk hoger dan het voorhuis.

De zijgevels van het hoofdhuis zijn gemetseld in oude baksteen, formaat
4-44,5x10,5-11x21 cm., 5 lagen = 28,5 cm. 

Het gehele pand is voorzien van een samengestelde balklaag, waarbij het
voorhuis en het achterhuis beiden drie balkvakken diep zijn. De balklaag
in het voorhuis is geschilderd. In de gang in het achterhuis heeft de
tweede moerbalk een sleutelstuk met peerkraal en rijke gutsmotieven
(15de eeuw). De eerste moerbalk heeft ййn sleutelstuk met dubbele
profilering. 

In de tweede bouwlaag zijn in de rechtermuur restanten van de
oorspronkelijke houtconstructie aangetroffen. Ter hoogte van de tweede
moerbalk bevindt zich, circa 2 cm. Ingehakt in het muurwerk, een houten
stijl, die met een korbeel en een sleutelstuk met peerkraalprofiel
aansluit op de moerbalk. 

De kapconstructie bestaat uit dekbalkjukken, waarop A-spanten staan.
Jukstijlen, jukbalken en korbelen zijn voorzien van gehakte telmerken in
de vorm van halve maantjes.  

Interieurafwerking:

Het pand bevat diverse resten van historische interieurafwerkingen. Zo
zijn op de samengestelde balklaag historische kleurafwerkingen
aangetroffen. Een vertrek aan de achterzijde heeft een stucplafond uit
het derde kwart van de 19de eeuw. Voorts is er een vertrek met laat
18de- of vroeg 19de-eeuws stucplafond met rondom een lijst en in de vier
hoeken symmetrische ornamenten. Van de bijbehorende schouwboezem
resteert alleen het bovenste stuk, dat boven een verlaagd plafond
bewaard bleef. 

Bronnen:

Verslagen verkenningen d.d. juli en december 2004 en de inmetingen in
oktober 1993 en in september 2008. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 154 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur in de Hinthamerstraat, even buiten de grens van de
eerste middeleeuwse stad. 

2. Bouw- en/of kunsthistorische waarden

Hinthamerstraat 26 heeft een hoge bouwhistorische waarde vanwege de goed
bewaarde in oorsprong 15de-eeuwse kern, die herkenbaar is in de
hoofdopzet van het huis, het casco met bouwmuren, kelder, samengestelde
balklagen met sleutelstukken, resten van de houtskeletconstructie in
zijgevel en de kapconstructies. Voorts zijn er fragmenten van latere
verbouwingen en interieurafwerkingen behouden gebleven. De voorgevel
heeft bouwhistorische waarde vanwege de gave bovengevel, die in opzet,
indeling en detaillering typerend is voor de lijstgevelarchitectuur uit
het derde kwart van de 19de eeuw, en vanwege de karakteristieke
winkelpuirestanten uit 1908.

3. Cultuurhistorische waarden

Het gebouw heeft cultuurhistorische waarde zijnde een historisch
woon-werkhuis dat in de 19de eeuw deels tot winkel is verbouwd. Deze
ontwikkeling is in de architectuur afleesbaar, en maakt deel uit van de
voortgaande ontwikkeling van de Hinthamerstraat tot winkelstraat, die in
grote lijnen van west naar oost verliep.

Het object Hinthamerstraat 154, bestaande uit een winkel/horecapand met
bovenwoning, in oorsprong uit de 15de eeuw en voorzien van een
19de-eeuwse voorgevel met winkelpuirestanten uit 1908,  is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Hinthamerstraat 154                           
      ’s-Hertogenbosch, GMSP II

  PAGE  1 

