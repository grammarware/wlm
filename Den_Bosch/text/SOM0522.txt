’s-Hertogenbosch

Vughterstraat 88

Kadastraal	: ’s Hertogenbosch, G-7296

Monumentnr.     : SOM0522

Huidige functie	: winkel-appartementen	Bouwjaar	: ca. 1865, kern XV-XVI

Architect	: 

Oorspr.functie	: woon-werkhuis

 

Verbouwingen	: 1961, 1985

Archief		: Gemeente ’s-Hertogenbosch, afdeling BAM

Datum document: 12-07-2007



                                                                     
globale aanduiding van het perceel

 Context

(Bouw)historie:

Het pand Vughterstraat 88 is het resultaat van een 19de-eeuwse
verbouwing van een ouder pand (XV-XVI). Intern zijn er nog diverse
onderdelen van deze oudere kern bewaard gebleven, zoals moer- en
kinderbalklagen, delen van een kapconstructie (beide XV-XVI) en een
(thans niet zichtbaar) fragment van een muurschildering (XVI-XVII). In
1969 werd het 19e-eeuwse winkel-woonhuis verbouwd. Hierbij werd de
houten winkelpui verwijderd en werd de begane grond samengetrokken met
de begane grond van het rechter buurpand, nr. 90 (rijksmonument).
Tijdens een rehabillitatie van beide panden in 1985 werd de tussenmuur
weer teruggebracht. Daarnaast werd de kap van het voorhuis vernieuwd. De
begane grond werd ingericht als winkel, terwijl er op de twee
verdiepingen een woning werd gerealiseerd.

 

Ligging:

Het pand ligt samen met nr. 90 op een breed perceel aan de zuidelijke
zijde van de Vughterstraat, binnen de tweede ommuring uit de 14de eeuw
en vlakbij de voormalige Vughterbinnenpoort (gesloopt begin 19de eeuw).
Aan de achterzijde grenst het perceel aan de Dieze. De bebouwing op dit
achterste deel aan de Dieze betreft nu een ander adres
(Kruisbroedershofje 7 en 11). Het hoofdpand met voor- en achterhuis is
onderdeel van een gevelwand aan de Vughterstraat met voornamelijk
19de-eeuwse gevels. Veel van deze panden aan de Vughterstraat hebben een
oudere, soms middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis en achterbebouwing
aan de Dieze (Kruisbroedershof 7-11). Het voorhuis heeft een begane
grond, een eerste en tweede verdieping en een zolderverdieping met
borstwering. Het zadeldak met voordakschild ligt haaks op de voorgevel
en is gedekt met gesmoorde Hollandse pannen. Het vaste achterhuis
bestaat uit een begane grond, eerste en tweede verdieping en een zolder
onder een zadeldak met gesmoorde Hollandse pannen.

Voorgevel:

De drie vensterassen brede gevel is gepleisterd en op de verdiepingen
voorzien van schijnvoegen. De pui op de begane grond is geheel nieuw,
met rechts de toegang tot de winkel op de begane grond en links de
woningingang. Centraal een etalagevenster. Een hardstenen kordonlijst
vormt de visuele scheiding tussen de begane grond en de verdiepingen.
Zowel op de eerste als op de tweede verdieping zijn drie getoogde
vensters zichtbaar met een geprofileerde gestucte omlijsting en een
klein kuifje. De ramen van deze vensters T-draairamen zijn vernieuwd. In
de bovenlichten van de vensters op de tweede verdieping zit nog
glas-in-lood. De staafankers boven de vensters op de verdieping duiden
op de (oorspronkelijke) aanwezigheid van samengestelde balklagen. De
gevel wordt afgesloten door een eenvoudig hoofdgestel met architraaf,
fries en kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel van het vaste achterhuis is een gepleisterde 18de-eeuwse
klokgevel en is niet in zijn geheel zichtbaar vanaf de openbare weg.
Gebaseerd op dat deel dat wel zichtbaar is en een tekening uit 1984 van
deze achtergevel, heeft de gevel de volgende indeling: links en rechts
op de begane grond een deur. Hier tussen twee vensters met 6-ruits
schuifraam en centraal dubbele openslaande deuren met bovenlicht.
Centraal op de twee verdiepingen een balkon met dubbele openslaande
deuren met aan weerszijden een venster. Op de eerste verdieping bevatten
deze vensters 6-ruits schuiframen en op de tweede verdieping bevatten ze
2-ruits draairamen. In de geveltop is een getoogde opening met een
houten luik. Ter plaatse van de tweede verdiepingsbalklaag en de
zolderbalklaag zijn ankers zichtbaar. Dit wijst op de aanwezigheid van
samengestelde balklagen. De huidige indeling van deze achtergevel is
grotendeels tot stand gekomen tijdens de verbouwing in 1985.

Ruimtelijke indeling: 

Tijdens de verbouwing in 1985 is de rechter zijmuur op de begane grond
weer teruggebracht (voorheen vormde de begane grond van nr. 88 ййn
geheel met de begane grond van nr. 90). De begane grond is ook
tegenwoordig in gebruik als winkel. Tegen de linker zijmuur van het
voorhuis ligt de opgang naar de woning op de verdiepingen in een smal en
ondiep halletje. Dit halletje biedt enkel ruimte voor de trap en is aan
de achterzijde gesloten. In structuur wordt deze gang inpandig
voortgezet op het perceel van het buurpand nr. 86 en vormt het een steeg
naar het achterterrein van dat perceel. Tegen de rechter zijmuur van het
achterhuis is nog een opgang naar de verdiepingen. Zowel op de eerste
als tweede verdieping is de brandmuur tussen het voor- en achterhuis nog
intact. De verdiepingen lopen over de steeg van het buurpand nr. 86.

Constructies:

Tekeningen uit 1984 geven aan dat de kap van het voorhuis in 1985 is
vernieuwd. Voordien had het voorhuis een zadeldak evenwijdig aan de
voorgevel. De kap van het achterhuis heeft kromme spantbenen, korbeels
en balk daterend uit de 15de of 16de eeuw. De eerste verdiepingsbalklaag
van het voorhuis is samengesteld. Er is geen houtskelet in de muren
aangetroffen. Wel zijn er enkele restanten van sleutelstukken gevonden
en een eiken sleutelstuk met peerkraal. De verdiepingsbalklaag van het
achterhuis is vernieuwd. De tweede verdiepingsbalklaag van het voorhuis
is enkelvoudig en die van het achterhuis bestaat uit moer- en
kinderbalken. Ook hier is ter plaatse van de moerbalk in de linker
zijgevel een sleutelstuk met peerkraal aantroffen. Ook de zolderbalklaag
van het achterhuis is samengesteld. Over de tweede verdiepingsbalklaag
en de zolderbalklaag van het voorhuis is geen documentatie voorhanden.
De linker zijmuur is niet gemeenschappelijk met het buurpand. Hier loopt
(op het perceel van het buurpand) een inpandig steegje naar het
achterterrein.

Interieurelementen

In het vaste achterhuis is tijdens onderzoek in 1987 op de eerste
verdieping een schildering op de linker zijmuur aangetroffen. Deze
schildering (rode plantenranken en bruine stengels tegen een oker
achtergrond) dateren uit de 16de of 17de eeuw.

Erf, bijgebouwen, diversen:

Op het achtererf aan de Dieze stond tot voor de verbouwing in 1985
(volgens tekeningen uit 1984) een pandje dat in gebruik was als
magazijn. Dit pandje is in 1985 verbouwd tot woningen
(Kruisbroedershofje 7 en 11).

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 88 heeft stedenbouwkundige waarde vanwege de
samenhang met de historische gebouwde omgeving en is tevens van belang
vanwege de ligging op een oud kavel dat grenst aan de Dieze. Links van
het pand loopt een (voormalige) steeg naar het achterterrein aan de
Dieze. De eenvoudige maar met zorg uitgevoerde lijstgevel is een goed en
op de verdiepingen nog gaaf voorbeeld van 19de-eeuwse
lijstgevelarchitectuur.

2. Bouw- en/of kunsthistorische waarden

Als een in de 19de eeuw verbouwd met nog een oudere kern (XV-XVI) en
gelegen binnen de tweede stadsmuur uit de 14de eeuw heeft het pand
bouwhistorische waarde. Intern zijn er nog verschillende onderdelen van
deze oude kern bewaard gebleven, zoals enkele samengestelde balklagen.

3. Cultuurhistorische waarden

Vughterstraat 88 heeft cultuurhistorische waarde als representant van de
ontwikkelingen in de tweede helft van de 19de eeuw, toen vele oude
huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, veelal in samenhang met de nieuwe winkelfunctie. 

Het object Vughterstraat 88, bestaande uit een 19de-eeuws
winkel-woonhuis met 18de-eeuwse achtergevel en een oudere kern (XV-XVI)
waarvan diverse onderdelen goed bewaard zijn gebleven, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 88                              
          ’s-Hertogenbosch, GMSP II

  PAGE  1 

