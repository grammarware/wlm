’s-Hertogenbosch

Postelstraat 4-6

Kadastraal	: ’s Hertogenbosch, G-5526

Monumentnr.     : SOM0478

Huidige functie	: horeca-woning	Bouwjaar	: 1906, oudere kelder

Architect	: 

Oorspr.functie	: woon-werkhuis

 

Verbouwingen	: 1939

Archief		: Gemeente ’s-Hertogenbosch, afdeling BAM

Datum document: 17-09-2007



                                                                        
                     globale aanduiding van het perceel

                                                                        
                      Context

(Bouw)historie:

Het pand Postelstraat 2 dateert in zijn huidige vorm vrijwel geheel uit
1906. Het is destijds naar ontwerp van de Bossche architect K.C. Suyling
gebouwd als winkel-woonhuis. Met uitzondering van de kelder en het
binnenplaatsje is de oude bebouwing ter plaatse geheel gesloopt. De
behouden kelder en binnenplaats geven echter nog wel enkele aanwijzingen
over de oude percelering: ter plaatse van het huidige pand hebben drie
kleine huisjes gestaan. Op de kadastrale minuut van 1817 zijn de twee
linker pandjes al samengevoegd. Het middelste huisje had een keldertje,
dat ook nu nog aanwezig is. Gezien het kelderlichtje aan de achterzijde
is het achtererf van oudsher onbebouwd geweest. Het pand uit 1906
verkeert nog in een redelijke oorspronkelijke staat. Hier en daar is
enkel de indeling wat gewijzigd. Zo is rond 1940 de winkel op de begane
grond verbouwd tot schilderswerkplaats. Hierbij is de trap naar de
bovenwoning verplaatst naar de rechter zijmuur en zijn enkele
scheidingsmuren op de begane grond en de verdieping verwijderd. De
begane grond van het pand heeft tegenwoordig een horecafunctie. De
verdiepingen zijn nog steeds in gebruik als woning.

De Postelstraat dankt zijn naam aan het voormalige Refugiehuis van de
nog bestaande Abdij van Postel. De Abdij had in 1258 van een gulle
Bossche poorter, Lambertus Sus genaamd, daar een huis gekregen. 

Ligging:

Het pand ligt aan de westelijke zijde van de Postelstraat, in de ring
met bebouwing tussen de eerste en de tweede stadsmuur. Waarschijnlijk
hoorde deze grond oorspronkelijk bij het achtererf van de hoofdbebouwing
aan de Vughterstraat. Zoals gezegd stonden er op het perceel
oorspronkelijke drie kleine pandjes. De huidige bebouwing volgt echter
wel de originele bebouwingslijnen van deze drie oude pandjes. Achter het
pand ligt een klein plaatsje. De voorgevel is opgenomen in een gesloten
gevelwand aan de Postelstraat, met voornamelijk 19de- en enkele vroeg
20ste-eeuwse gevels. Veel van deze panden aan deze straat hebben een
oudere, vaak middeleeuwse, kern.

Beschrijving

Algemeen (hoofdvorm, kap):

Het pand omvat een kelder (onder het voormalige middelste pandje),
begane grond, twee verdiepingen en een zolderverdieping. Het mansardedak
is gedekt met gesmoorde muldenpannen. In het linker en rechter dakvlak
is een schoorsteen opgenomen.

Voorgevel:

De voorgevel is opgetrokken in baksteen (kruisverband) boven een
hardstenen plint en borstwering. De pui op de begane grond is uitgevoerd
in hout en heeft uiterst rechts en uiterst links een bakstenen pilaster
op een hardstenen basement. Boven in de pui een ijzeren puibalk met
klinknagels en een ingetogen ornamentering. Rechts in de pui zit de
woningingang met bovenlicht (voordeur dateert uit de jaren 1930/1940) en
links uit het midden zit de (voormalige) winkelingang (originele deuren)
met bovenlicht. Aan weerszijden van deze ingang een groot venster met
drie bovenlichten. Deze bovenlichten zijn rond 1940 aangebracht. Het
bovengelegen metselwerk wordt afgewisseld door gepleisterde speklagen.
De vier getoogde vensters op de eerste verdieping bevatten H-schuiframen
en zijn voorzien van een hardstenen lekdorpel. Boven de vensters een
strekse boog met gepleisterde aanzet en sluitstenen. Op de tweede
verdieping worden deze vier vensters herhaald. Echter deze vensters
bevatten T-draairamen.

Boven de vensters op beide verdiepingen zijn sierankers zichtbaar. De
gevel wordt afgesloten door een eenvoudig hoofdgestel met architraaf,
bakstenen fries en een kroonlijst.

Zijgevels:

Het pand wordt aan beide kanten begrensd door bebouwing. Omdat
Postelstraat 4-6 hoger is dan de belendende bebouwing, is het bovenste
deel van de zijgevels zichtbaar.

Dit metselwerk van zowel de linker als rechter zijgevel is blind
uitgevoerd. In de rechter zijgevel is een deel gepleisterd.

Achtergevel:

De achtergevel is niet zichtbaar vanuit de openbare ruimte.

Ruimtelijke indeling:

De begane grond is geheel in gebruik als restaurant en vormt vrijwel
ййn grote ruimte. Tegen de rechter zijmuur ligt de trap (1939-1940)
naar de woning op de verdieping. De trap van de eerste naar de tweede
verdieping bevindt zich nog op de oorspronkelijke plaats, namelijk tegen
de achtergevel. De stookplaatsen liggen tegen de rechter en linker
zijmuur.

Constructies:

Volgens aantekeningen van de afdeling BAM bestaat de zoldering van het
oude keldertje nog uit oude eiken balkjes van 10x10 cm. Deze behoren nog
tot de oorspronkelijke bebouwing op deze plek. De overige balklagen in
het pand zijn enkelvoudig en dateren uit 1906.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Postelstraat 4-6 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand is in 1906 gebouwd ter vervanging van
drie kleine pandjes, waarvan de percelering aan de hand van het
binnenplaatsje en het keldertje nog te reconstrueren is. Daarnaast is
het geheel met zijn relatief hoge en brede voorgevel en houten winkelpui
een imposante verschijning in deze gevelwand, waardoor het een zeer
beeldbepalende werking heeft. De voorgevel uit 1906 met oorspronkelijke
houten winkelpui is dan ook van architectonisch belang.

2. Bouw- en/of kunsthistorische waarden

Het voormalige winkel-woonhuis uit 1906 heeft een oudere kern waarvan de
kelder (van het oorspronkelijke middelste pandje) nog bewaard is
gebleven. Hierdoor heeft het pand bouwhistorische waarde. 

3. Cultuurhistorische waarden

Als in uiterlijke verschijningsvorm goed bewaard gebleven en nog
duidelijk als zodanig herkenbaar winkel-woonhuis uit het begin van de
20ste eeuw heeft het pand cultuurhistorische waarde. 

Het object Postelstraat 4-6, bestaande uit een vroeg 20ste-eeuws
winkel-woonhuis met oude kern,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Postelstraat 4-6                              
             ’s-Hertogenbosch, GMSP II

  PAGE  1 

