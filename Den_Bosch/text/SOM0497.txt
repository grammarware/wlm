’s-Hertogenbosch

Vughterstraat 129-131

Kadastraal	: ’s Hertogenbosch, G-6189

Monumentnr.     : SOM0497

Huidige functie	: winkel-appartementen	Bouwjaar	: ca. 1875

Architect	: 

Oorspr.functie	: woonhuis

 

Verbouwingen	: 1964, 1987-1988

Archief		: Gemeente ’s-Hertogenbosch, afdeling BAM

Datum document: 21-06-2007



                                                                        
globale aanduiding van het perceel

 

Context

(Bouw)historie:

Het pand Vughterstraat 133-135-137 dateert uit de tweede helft van de
19de eeuw (ca. 1875). In de eerste helft van de 19de eeuw was het
perceel oorspronkelijk samengevoegd met dat van het rechter buurpand,
Vughterstraat 133-135-137. Op de grond waar nu nummer 129-131 staat,
stond tot ca. 1800 het opgaande werk van de Vughterbinnenpoort met
aangrenzende stadsmuur. In de tweede helft van de 19de eeuw is de kavel
opgesplitst en is de huidige bebouwing van Vughterstraat 129-131 tot
stand gekomen. Lange tijd is het woonhuis in bezit geweest van de
sigarenfabrikant A.M.J. Houtman, die eind 19de eeuw een sigarenfabriek
had aan de Torenstraat en een magazijn aan de Hinthamerstraat. Of dit
statige woonhuis aan de Vughterstraat ook in beginsel voor hem gebouwd
is kan niet met zekerheid gezegd worden. 

Hoewel het pand in uiterlijke verschijningsvorm nog in goede en
oorspronkelijke staat lijkt te verkeren, is er in de tweede helft van de
20ste eeuw toch het nodige aan gewijzigd. Deze wijzigingen betreffen
vooral het interieur. In 1964 is de indeling van de verdiepingen
aangepakt. Tijdens deze werkzaamheden werden er doorbraken gemaakt in
scheidingsmuren op de verdieping en werd de verdiepingsbalklaag
vernieuwd. Op de zolderverdieping werd een nieuwe indeling gerealiseerd.
Tevens werd de gevelindeling van de achtergevel gewijzigd en werd de
serre tegen de achtergevel verwijderd. In 1987 werd de complete indeling
van de begane grond gewijzigd. Hierbij werd de overbouwde gang/steeg
links in het pand bij de indeling van de begane grond getrokken.
Bovendien werden de ruimtes links en rechts van de centrale gang
verbouwd tot winkelruimtes met rechts en links in de voorgevel een
toegang. Hiervoor werd het rechter venster op de begane grond gewijzigd
in een ingang. Tegen de achtergevel werd een ййnlaags aanbouw
gerealiseerd. Mogelijk is tijdens deze verbouwing in 1987-1988 ook het
oorspronkelijke balkon in het middenrisaliet van de voorgevel
verwijderd.

Ligging:

Het pand ligt aan de noordwestelijke zijde van de Vughterstraat, rechts
naast het hoekpand Vughterstraat/Achter de Boogaart, en wordt aan de
linker kant begrensd door een overbouwde (voormalige) steeg. Het gebouw
dateert uit de tweede helft van de 19de eeuw en kenmerkt de bebouwing in
dit deel van de Vughterstraat die grotendeels tot stand kwam na de sloop
van de Vughterbinnenpoort begin 19de eeuw. Het pand ligt op een
uitgestrekt perceel, samen met bebouwing aan Achter de Boogaard en loopt
door tot aan de Westwal. De gevel is onderdeel van een gevelwand met
voornamelijk 19de-eeuwse lijstgevels. Sommige van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het pand heeft een enigszins ruitvormige (oorspronkelijke) plattegrond
en is eind jaren tachtig van de 20ste eeuw aan de achterzijde uitgebreid
met een ййnlaags aanbouw. Het geheel bestaat uit een begane grond, een
eerste verdieping en een zolderverdieping onder een mansardedak met de
nok haaks op de voorgevel en gesmoorde pannen. In het dakvlak aan de
voorzijde en achterzijde zijn dakkapellen geplaatst.

Voorgevel:

De vijf vensterassen brede voorgevel is gepleisterd. De hoekpilasters
zijn geblokt en de pilasters die de centrale vensteras omlijsten zijn
voorzien van cannelures. Het geheel heeft een fraaie hardstenen basement
met hardstenen treden voor de ingangen. De begane grond telt drie
ingangen met bovenlicht waarvan de rechter oorspronkelijk een venster
was. Dit venster is tijdens de verbouwing in 1987-1988 gewijzigd in een
toegang. Deze is identiek aan de toegang links in de gevel. De huidige
deuren in deze winkeltoegangen zijn niet oorspronkelijk. Dit geldt wel
voor de invulling van de centraal in de gevel gelegen toegang tot de
woningen op de verdieping. Deze bevat fraaie dubbele paneeldeuren met
lichtpaneel en een bovenlicht met roede. Boven deze ingang een
hoofdgestel, waarboven oorspronkelijk een balkon gesitueerd was. 

Aan weerszijden van deze centrale toegang een venster met kozijn met een
kwart hol profilering en vernieuwde schuiframen. Boven alle
gevelopeningen (met uitzondering van de centrale ingang) zijn in de
imitatiestrek drie diamantkoppen aangebracht. Een cordonlijst vormt
visueel de scheiding tussen de begane grond en de verdieping. De vijf
vensters op de verdieping hebben een getoogde en geprofileerde
omlijsting met een fraaie kuif en florale stucornamenten. De kozijnen en
draairamen van de twee linker vensters zijn vernieuwd, terwijl de drie
overige vensters kozijnen hebben met een kwart hol profilering en naar
binnen draaiende dubbele ramen met bovenlicht. Alle vensters op de
verdieping hebben een hardstenen lekdorpel. De gevel wordt afgesloten
door een hoofdgestel met velden en geornamenteerde consoles in het fries
en een kroonlijst.

Zijgevels:

Het pand wordt aan beide kanten begrensd door bebouwing.

Achtergevel:

Van de gepleisterde achtergevel is vanaf de openbare weg slechts een
klein deel van de verdieping zichtbaar. Deze gevel is in 1964 ingrijpend
veranderd. Van deze indeling resteren nog de vensters met draairamen en
bovenlicht op de verdieping, met uitzondering van de centrale
gevelopening: dit venster is gewijzigd in een dakterrastoegang. Tijdens
de verbouwing in 1987-1988 is ten behoeve van de nieuwe aanbouw de
indeling van de achtergevel gewijzigd en zijn er twee grote doorbraken
gemaakt (tekeningen 1987). De gevel wordt afgesloten door een bakgoot op
klossen.

Ruimtelijke indeling:

Op tekeningen uit 1987 is de nieuwe indeling van het pand als volgt
weergegeven: de oude overbouwde doorgang/steeg (afgesloten met een
deur/poort) naar het achterterrein is verwijderd. Aan weerszijden van de
centraal in het pand gelegen gang zijn de winkelruimtes. Deze hebben een
eigen ontsluiting in de voorgevel. Achter in de gang is de trap naar de
verdieping. Deze lag voor de verbouwing in 1987 links in het pand,
tussen de voor- en achterkamer. Van dit voormalige trappenhuis resteert
op de verdieping nog de trap naar de zolderverdieping. Op de verdieping
zijn de woonvertrekken. Tegen de achtergevel is een tweede opgang naar
de zolderverdieping. De stookplaatsen zijn tegen de linker en rechter
zijmuur gesitueerd.

Constructies:

Uit tekeningen (1964, 1987) valt op te maken dat het pand enkelvoudige
balklagen heeft. De verdiepingsbalklaag is tijdens de verbouwing in 1964
vernieuwd. De kapconstructie dateert nog uit de bouwtijd.

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met de buurpanden.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Achter het pand was een relatief grote ommuurde tuin. Tegen de
achtergevel is in 1987 een ййnlaags aanbouw geplaatst waardoor deze
tuin gereduceerd is tot een ondiepe binnenplaats.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als woonhuis uit het derde kwart van de 19e eeuw, gelegen op de
voormalige plaats van  de in het begin 19de eeuw gesloopte
Vughterbinnenpoort met aangrenzende stadsmuur uit de 14de eeuw, heeft
het pand stedenbouwkundige waarde. Tevens is de aanwezigheid van het
oude (voormalige) steegje links van het pand van belang. Daarnaast is
het is een goed en in uiterlijke verschijningsvorm gaaf voorbeeld van
statige 19de-eeuwse woonhuis-architectuur met een fraaie pilastergevel,
waardoor er sprake is van een architectonische waarde. Met zijn
opvallende detaillering heeft het pand een beeldbepalende rol binnen
deze gevelwand aan de Vughterstraat.

2. Bouw- en/of kunsthistorische waarden

De fraai vormgegeven voorgevel met pilasters, vensteromlijstingen en
hoofdgestel geven het pand een kunsthistorische waarde. Daarnaast heeft
het object een bouwhistorische en archeologische waarde vanwege de
ligging op de voormalige plaats van de Vughterbinnenpoort en de
aangrenzende stadsmuur uit de 14de eeuw.

3. Cultuurhistorische waarden

Het hoekpand is kenmerkend voor de vernieuwing van de bebouwing op en
rond de plaats van de voormalige, en de voor de geschiedenis van Den
Bosch zo belangrijke, Vughterbinnenpoort. Hierdoor heeft het pand
cultuurhistorische waarde. Daarnaast is het van belang als voormalig
woonhuis van de Bossche sigarenfabrikant A.M.J. Houtman.

Het object Vughterstraat 129-131, bestaande uit een gaaf 19de-eeuws
herenhuis, gesitueerd direct achter de in het begin van de 19de eeuw
gesloopte Vughterbinnenpoort, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 129-131                         
       ’s-Hertogenbosch, GMSP II

  PAGE  1 

