’s-Hertogenbosch

Vughterstraat 163-165

Kadastraal	: ’s Hertogenbosch, G-4547

Monumentnr.     : SOM0706

Huidige functie	: winkel-woning	Bouwjaar	: XIXB, oudere kern

Architect	: 

Oorspr.functie	: woon-werkhuis

 

Verbouwingen	: 1920, 1973

Archief		: Gemeente ’s-Hertogenbosch, afdeling BAM

Datum document: 24-04-2007



                                                                   
globale aanduiding van het perceel

                           Context

(Bouw)historie:

Zoals bij veel panden aan de Vughterstraat het geval is, is ook dit pand
het resultaat van een 19de-eeuwse verbouwing van een bestaand ouder
pand. De 19de-eeuwse lijstgevel is in 1920 gewijzigd. Tijdens deze
verbouwing is de winkelingang verplaatst naar het (nieuw) portiek rechts
in de gevel. In 1973 is deze winkelpui nog eens veranderd. De
winkelingang werd in de afgeronde hoek van het portiek geplaatst. Het
pand is in ieder geval vanaf de 19de-eeuwse verbouwing tot op heden in
gebruik geweest als winkel-woonpand.

Ligging:

Het pand is gelegen op een langgerekt perceel aan de noordelijke zijde
van de Vughterstraat (oorspronkelijk Vughterdijk) op de voor Den Bosch
kenmerkende smalle strookverkaveling tussen de straat en de bebouwing
van de Westwal aan de Dommel, buiten de tweede stadsmuur uit de 14e
eeuw. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap): 

Het pand bestaat uit een begane grond, verdieping en een
zolderverdieping achter een eenvoudige lijstgevel en heeft een
rechthoekige plattegrond. Het zadeldak met de nok haaks op de voorgevel
is gedekt met beton pannen en is aan de straatzijde voorzien van een
schild. 

Voorgevel:

De voorgevel suggereert de aanwezigheid van een tweede verdieping.
Echter, achter de bovenste ‘bouwlaag’ gaat de zolderverdieping
schuil. Het geheel is opgetrokken in schoon metselwerk. In de twee
vensterassen brede gevel zijn verschillende bouwfases nog duidelijk
herkenbaar. Zo is de pui op de begane grond het resultaat van een
verbouwing van een 19de-eeuwse gevel met winkelpui in 1920. Zichtbaar
zijn nog de laat 19de-eeuwse ijzeren puibalk met roosjes, de geglazuurde
tegels (1920) en paneeldeur in de portiek. 

Links in de pui is een etalagevenster geplaatst met daarboven een rond
lopende betimmering (waarschijnlijk XXB). Het kozijn van dit venster
dateert uit 1920. Rechts hiervan zijn in een portiek de toegang tot de
winkel op de begane grond gesitueerd en de ingang tot de woning op de
verdieping. Op de verdieping zijn twee vensters met draairamen,
bovenlicht met glas-in-lood en hardstenen lekdorpel. De draairamen zijn
nieuw. Ook de draairamen ter plaatse van de kapverdieping zijn nieuw.
Boven de vensters op de verdieping en de kapverdieping een strekse boog.
De kapverdieping wordt visueel van de 1ste verdieping gescheiden door
een kordonlijst. Het geheel wordt afgesloten door een eenvoudig
hoofdgestel met architraaf, fries en kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. Naar
aanleiding van een tekening uit 1973 kan deze echter als volgt
beschreven worden: De eenvoudige topgevel heeft centraal in de begane
grond een ingang met aan weerszijden een gekoppeld venster. Op de
verdieping twee vensteropeningen en ter plaatse van de zolderverdieping
ййn vensteropening.

Ruimtelijke indeling:

Tekeningen uit 1973 geven de ruimtelijke indeling van het pand als volgt
weer: Geheel rechts op de begane grond bevindt zich het portiek met de
ingang en trap tot de bovenwoning. Links hiervan is de winkelruimte.
Deze beslaat de gehele oppervlakte van de begane grond. Op de verdieping
is tegen de voorgevel een woonvertrek gesitueerd en tegen de achtergevel
een slaapvertrek. Tussen deze vertrekken in bevinden zich de overloop,
keuken en sanitaire ruimtes. Op de zolder zijn tegen de voor- en
achtergevel nog twee slaapvertrekken, met een zolderruimte hiertussen.

Constructies:

Over de constructie van het pand is geen documentatie voorhanden.

Interieurelementen:

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object is een typisch voorbeeld van bebouwing in de voor
’s-Hertogenbosch zo kenmerkende smalle strookverkaveling, waardoor het
een stedenbouwkundige waarde heeft. Samen met de belendende panden en de
overige bebouwing (met voornamelijk 19de-eeuwse voorgevels) aan de
Vughterstraat is er sprake van een ensemblewaarde.

2. Bouw- en/of kunsthistorische waarden

Het gebouw is een goed en in hoofdvorm gaaf voorbeeld van een
19de-eeuwse verbouwing van een in oorsprong ouder winkel-woonhuis. De
verschillende bouwfases die het pand vanaf de tweede helft van de 19de
eeuw onderging zijn nog goed in de voorgevel afleesbaar. Hierdoor heeft
het gebouw bouwhistorische waarde.

3. Cultuurhistorische waarden

Als typisch en in hoofdvorm nog gaaf 19de eeuws winkel-woonpand met een
oudere kern gelegen aan de voor de handel belangrijke Vughterstraat,
heeft het object een cultuurhistorische waarde.

Het object Vughterstraat 163, 19de-eeuws winkel-woonhuis met mogelijk
oudere kern,  is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Vughterstraat 163-165                         
            ’s-Hertogenbosch, GMSP II

  PAGE  1 

