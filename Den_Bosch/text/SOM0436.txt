’s-Hertogenbosch

Hinthamerstraat 86a-88-88a

Kadastraal	: ’s Hertogenbosch, H-6879

Monumentnr.     : SOM0436

Huidige functie	: winkel-woning 	Bouwjaar	: XV-XVI, voorgevel ca.1850 

Architect	: 

Oorspr.functie	: woon-werkhuis

 

Verbouwingen	: 1937, 1996, 1998, 2001

Archief		: Gemeente ’s-Hertogenbosch, afdeling BAM

Datum document: 01-05-2007



						     globale aanduiding van het perceel

			Context

(Bouw)historie:

Het pand Hinthamerstraat 86a-88a, vanouds genaamd “de Witte Voet”,
bestaat uit een voorhuis met een van oorsprong smaller vast achterhuis,
die in kern uit de 15de–16de eeuw dateren. Rond 1850 werd de voorgevel
verbouwd tot gepleisterde lijstgevel, en waarschijnlijk werd tegelijk
het voorhuis opgehoogd. Achterin het voorhuis is in de late 19de eeuw
een lichthof gebouwd tegen de linker zijmuur (deze is recent weer
dichtgebouwd). In 1937 werd het pand verbouwd tot winkel met woning en
aparte bovenwoning. Van 1996 tot 2001 werd het pand in fasen gerenoveerd
en de pui gemoderniseerd. Bij die renovatie is de indeling aangepast en
het oude interieur vrijwel geheel verwijderd Ook werden hierbij de ramen
in de voor- en de achtergevel vernieuwd in historiserende stijl, en werd
er een nieuwe geveltop gebouwd op de achtergevel van het voorhuis (in
plaats van een vlak gedekte gevel met een dakschild).

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. 

Het langwerpige perceel liep van oorsprong aan de achterzijde helemaal
door tot aan de Binnendieze, maar is na 1823 opgedeeld in vier
verschillende delen. De achterste drie delen worden nu ontsloten vanaf
In den Boerenmouw (nrs.7-11). Aan de achterzijde staat een eenlaags
aanbouw met plat dak waarvan het achterste deel uit 2000-2001 dateert
terwijl het voorste deel al eerder in de 20ste eeuw is gebouwd.

Beschrijving

Algemeen (hoofdvorm, kap):

Het pand is gebouwd op een langwerpige min of meer rechthoekige
plattegrond, die achter de voorgevel enigszins schuin naar links
wegloopt. Het bestaat uit een voorhuis met vast achterhuis. Het voorhuis
bevat een hoge begane grond, twee verdiepingen en een zolder met
borstwering onder een zadeldak met een voorschild en een topgevel aan de
achterzijde. Het achterhuis is smaller en staat tegen de linker
begrenzing van het perceel, tegen het buurpand. Aan de rechterzijde was
er een open strook die op de begane grond en de eerste verdieping is
bebouwd met een aanbouw. Het achterhuis bevat een kelder, een begane
grond, een verdieping en een zolder, gedekt door een a-symmetrisch
zadeldak waarvan de nok iets naar links gelegen is, en waaronder ook de
later bebouwde strook rechts is opgenomen. De daken zijn gedekt met
gesmoorde oud-Hollandse pannen. In het voorschild en het rechterschild
van het voorhuis zijn moderne dakramen aangebracht.

Voorgevel:

De voorgevel is een gepleisterde lijstgevel van rond 1850, met een pui
uit 2000-2001. De penanten op de hoge begane grond zijn met houten
platen betimmerd. Links is er een grote gevelopening met een kunststof
invulling met veel glas, en rechts is er een ingang tot de woning, met
een houten paneeldeur met drie panelen naast elkaar en een klein
raampje. Deze deur dateert van rond 1900. Boven de pui is er een
classicistische geprofileerde houten puilijst, daterend van rond 1990.
Hierboven is de gevel symmetrisch en geheel gepleisterd en voorzien van
horizontale schijnvoegen. Op beide verdiepingen zijn er twee vensters
met nieuwe houten lekdorpels en nieuwe venstervullingen met kozijnen met
duivenjager-profiel en ramen met tweeruits bovenraam en dubbele
tweeruits draairamen onder. De vensters op de tweede verdieping zijn
iets lager dan die op de eerste. De gevel wordt aan de bovenzijde
beлindigd door een classicistisch hoofdgestel met gepleisterde
architraaf en fries, en geprofileerde houten kroonlijst.

Zijgevels:

De zijgevels van het pand zijn vanuit de openbare ruimte voor het
grootste deel niet zichtbaar. Aan de achterzijde is wel een deel van de
rechter zijgevels (de oostelijke) van het voor- en het achterhuis
zichtbaar. Deze gevels zijn gepleisterd. Bovenlangs de gevel van het
voorhuis is er een zinken bakgoot zichtbaar.

Achtergevel:

De achtergevel van het voorhuis is een gepleisterde tuitgevel met
schouders, gedekt met zink. De geveltop is in 2000-2001 opgetrokken. Op
de tweede verdieping is, links naast het gedeelte waartegen de kap van
het achterhuis aansluit, een klein WC-venstertje met een vierruits
raampje, en op de zolder is er iets uit het midden een wat groter
venster met een vierruits valraam. 

De achtergevel van het achterhuis is een gepleisterde a-symmetrische
tuitgevel met schouders. De rechter schouder zit veel hoger dan de
rechter, en sluit aan bij de zijgevel van het buurpand. De gevel is
gedekt met zink. Op de eerste verdieping zijn er twee vensters met
nieuwe zesruits ramen (zoals in de voorgevel) en links een deuropening
uit 2000-2001 die toegang geeft tot het ondiepe dakterras op de eenlaags
aanbouw. Op de zolder is er een klein venster met een vierruits valraam.
Dit alles dateert van de verbouwing uit 2000-2001.

Ruimtelijke indeling:

Volgens de bouwtekening uit 2000 ligt er onder het achterhuis een
kelder. Op de begane grond ligt langs de rechter zijmuur een gang, met
voorin de steektrap naar de verdieping. Daarnaast is er een grote
doorlopende winkelruimte. De indeling van het woonhuis op de
verdiepingen is in 2000-2001 gewijzigd.

Constructies:

Bij opnames door de afdeling BAM in 1979, 1996 en 2001 is vastgesteld,
dat het een laat-middeleeuws huis betreft, met een diep voorhuis van
vier en een half balkvak en een smaller achterhuis van twee balkvakken
diep. De verdiepingsvloeren hebben balklagen met moer- en kinderbinten.
Op de foto’s uit 1996 is te zien dat de kelder een zoldering heeft van
troggewelfjes op ijzeren balken, en dat er tegen de rechter zijmuur
gemetselde wijnrekken staan. De foto’s tonen ook dat de kap van het
voorhuis wordt gedragen door dekbalkjukken, ten dele nog met korbelen,
waar A-spanten op staan, met flieringen en windschoren. In het
achterhuis betreft het a-symmetrische A-spanten.

Over de zijmuren zijn geen nadere gegevens bekend. Waarschijnlijk heeft
het pand grotendeels gemeenschappelijke zijmuren met de buurpanden.

Interieurelementen:

Hierover zijn geen nadere gegevens voorhanden.

Erf, bijgebouwen, diversen:

Achter het eigenlijke huis staan twee aansluitende eenlaags aanbouwen
uit de 20ste eeuw en 2000-2001. Dezer behoren niet tot het monument.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 86a-88-88a heeft stedenbouwkundige waarde
vanwege de samenhang met de historische gebouwde omgeving en de
historische perceelsstructuur. De gevelwanden van de Hinthamerstraat
vormen een fraai historisch ensemble. De ligging tegenover het kerkhof
van de St. Jan met zicht op het indrukwekkende transept draagt ook bij
aan de stedenbouwkundige waarde, en deze wordt nog verder versterkt
doordat de voorgevel precies tegenover de aantakking van de straat Sint
Janskerkhof bij de Hinthamerstraat ligt. Daarnaast heeft het gebouw
aanmerkelijke architectonische waarde omdat het duidelijk herkenbaar is
als historisch huis, met een gepleisterde lijstgevel van rond 1850.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de 15de-16de eeuw, onder andere herkenbaar aan
de kelder onder het achterhuis, de balklagen met moer- en kinderbinten,
de zijmuren en de brandmuur, waarin bij diverse verbouwingen
moderniseringen zijn doorgevoerd. De lijstgevel van rond 1850 en de
ophoging van het voorhuis zijn daarvan de meest duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een historisch
woon-werkhuis waarin diverse vernieuwingen herkenbaar zijn uit
verschillende perioden, zoals de nieuwe voorgevel en de ophoging van het
pand van rond 1850.  

Het object Hinthamerstraat 86a-88-88a, bestaande uit een in kern
15de-16de-eeuws voorhuis met vast achterhuis en gepleisterde 19de-eeuwse
lijstgevel, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 86a-88-88a	’s-Hertogenbosch,
GMSP II

  PAGE  4 

