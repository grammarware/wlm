’s-Hertogenbosch

Hinthamerstraat 47

Kadastraal	: ’s Hertogenbosch, H-4954, H-5622

Monumentnr.     : SOM0431

Huidige functie	: winkel-woning 	Bouwjaar	: kern late middeleeuwen,
voorgevel ca.1865

Architect             : 

Oorspr.functie	: woon-werkhuis

 

Verbouwingen	: 1909, 1970, 1979, 1980, 1996, 2000

Archief		: Gemeente ’s-Hertogenbosch, afdeling BAM

Datum document: 12-07-2007



						  globale aanduiding van het perceel

	Context

(Bouw)historie:

Het pand Hinthamerstraat 47 is vanouds genaamd “de Maagd van
Tricht”. Op de begane grond loopt langs de linkerzijde een grotendeels
overdekte steeg. Vermoedelijk was het pand van oorsprong op de
verdieping even smal als op de begane grond, en is de steeg pas later
overdekt. Het pand heeft een laat-middeleeuwse kern. Een samengestelde
eerste verdiepingsbalklaag en restanten van een vakwerkwand in de linker
zijmuur getuigen van de ouderdom. Naderhand is het pand met een bouwlaag
opgehoogd. Mogelijk gebeurde dit rond 1865, toen de voorgevel werd
verbouwd tot een lijstgevel en de kap werd vernieuwd. In de 1890er jaren
werd een winkelpui gebouwd, in de tijd dat de Hinthamerstraat
winkelstraat werd. In de late 18de of 19de eeuw is achter een kleine
binnenplaats achter het hoofdhuis een los achterhuisje gebouwd, dat in
1909 een verdieping met plat dak kreeg. In de 1970er jaren werd de
winkel uitgebreid ten koste van een woonkamer en de trap en werd de
indeling op de verdieping gewijzigd. In 2000 kreeg het pand een nieuwe
pui, nieuwe dakbedekking en is de achtergevel van een lijstgevel
gewijzigd in een topgevel.

Ligging:

Het pand is gelegen aan de zuidzijde van de Hinthamerstraat in een
grotendeels gesloten gevelwand. De Hinthamerstraat is vanouds een van de
drie belangrijke straten die het centrum van de stad (de Markt) met het
omliggende gebied verbinden. Het onderhavige gedeelte van de
Hinthamerstraat ligt niet ver buiten de oudste omwalling van de stad,
die uit de eerste helft van de 13de eeuw dateert. Bij de
stadsuitbreiding in de eerste helft van de 14de eeuw kwam ook het meer
oostelijke gedeelte van de straat binnen de stadsmuren te liggen. 

Over het perceel loopt lang de linkerzijde een grotendeels overdekte
steeg, die aan de straat is afgesloten. De steeg loopt naar een
achterplaats, die net als de steeg zelf nog altijd eigendom van de
gemeente is, en waaraan in de 17de en 18de eeuw een schuilkerk was
gelegen (achter Hinthamerstraat 45). De steeg heette vroeger Achter de
Vergulde Ploeg. Op de kadastrale kaart van 1823 is de achterplaats via
steegjes (onder andere Achter den Engelschen Pispot) ook verbonden met
de Kerkstraat. In 1948 is de doorgang afgesloten.

Het gebouw beslaat samen met het jongere bijgebouw aan de achterzijde
het hele perceel.

Beschrijving

Algemeen (hoofdvorm, kap):

Het pand heeft een langwerpige, in hoofdzaak rechthoekige, plattegrond
met een bijzondere opzet. Het gebouw heeft namelijk een ondiep voorhuis,
een smaller tussendeel, en een zeer ondiep achterhuis. Links langs het
smallere tussendeel loopt de steeg, die hier onoverdekt is. De steeg
loopt als een overdekte gang door in het voor- en het achterhuis, waar
de verdieping boven de steeg doorsteekt. Het pand omvat een hoge begane
grond, verdieping en zolder met borstwering. Het steile zadeldak heeft
een wolfseind aan de voorzijde en is gedekt met gesmoorde Hollandse
pannen. Het dak boven het smallere tussendeel is iets lager dan van het
voor- en het achterhuis, en de nok is hier iets naar rechts verschoven.
Achter het hoofdhuis ligt een kleine overdekte binnenplaats en
daarachter een los tweelaags achterhuisje met een plat dak. 

Voorgevel:

De voorgevel is een bakstenen lijstgevel van twee vensterassen breed,
daterend van rond 1865. Op de begane grond is er een recente pui, met
links een ingang naar de achterliggende steeg, en rechts daarvan de
winkelpui. De gevelopening heeft een recente houten omlijsting.
Hierboven is een horizontale zone met recent metselwerk met machinale
baksteen in halfsteens verband. Daarboven bevindt zich een hardstenen
cordonlijst. De gevel is hierboven gemetseld in handvorm baksteen in
staand verband met knipvoegen met een dunne stootvoeg. Boven de
cordonlijst zijn twee vensters met gepleisterde geprofileerde
omlijstingen en afgeronde bovenhoeken. De kozijnen hebben een
kraalprofiel en bevatten T-schuiframen op de eerste verdieping. De
vensters op de tweede verdieping zijn lager, met hardstenen lekdorpels,
omlijstingen en kozijnen als op de eerste verdieping en dubbele
draairamen. De gevel wordt aan de bovenzijde afgesloten door een
classicistisch hoofdgestel bestaande uit architraaf, fries met twee
cassetten, ingedeeld drie fraai gedetailleerde voluutconsoles, en
kroonlijst. 

Zijgevels:

Het pand wordt voor een groot deel begrensd door bebouwing. Een deel van
de linker zijgevel grenst aan de steeg, maar deze is afgesloten en niet
toegankelijk, dus dit deel is niet opgenomen in deze beschrijving. 

Achtergevel:

De achtergevel van het pand is vanuit de openbare ruimte niet zichtbaar.
Foto’s in het archief van de afdeling BAM uit 1966 en 1979, alsmede
een bouwtekening uit 2000 geven het volgende beeld. De oorspronkelijke
achtergevel van het hoofdhuis is op de begane grond geheel gesloopt.
Daarboven is de gevel gecementeerd. Op de verdieping zijn er aan de
kleine overkapte achterplaats twee vensters met ruitverdeling en lage
bovenramen. Op de zolder is er een venster met een zesruits schuifraam,
en rechts daarvan is er iets lager een klein liggend venster van na
1966. De geveltop dateert uit 2000.

De achtergevel van het losse achterhuisje bevat op beide bouwlagen twee
vensters met bakstenen lekdorpels en T-stolpramen. Op de begane grond is
er links een ingang met een houten enkelruits deur met dubbel
bovenlicht. Rechts is er een smalle rondboogopening naar de steeg. 

Ruimtelijke indeling:

Volgens de bouwtekening uit 2000 is de indeling als volgt. Op de begane
grond is er naast de steeg een winkelruimte die doorloopt tot aan het
voorheen losse achterhuisje uit de 18de of 19de eeuw, waarin facilitaire
ruimtes zijn ondergebracht, alsmede een trap naar de verdieping. Via een
overdekt brugje over de overkapte binnenplaats is de verdieping van het
hoofdhuis toegankelijk. Deze is verdeeld in twee ruimtes door middel van
een muur ter plekke van de scheiding tussen het voorhuis en het smallere
tussendeel. Middenin de achterruimte is er een steektrap naar de zolder,
die op dezelfde plaats een tussenmuur heeft. De ruimte voor deze muur is
verder onderverdeeld. 

Constructies:

Volgens een documentatie-rapport van de afdeling BAM uit 1979 zijn de
volgende constructies in het pand aanwezig. Het rapport spreekt van een
niet-toegankelijke kelder onder het achterdeel. Waarschijnlijk betreft
het een beerkelder onder het laat-19de-eeuwse achterhuis. De
verdiepingsbalklaag bestaat uit eiken moer- en kinderbinten; terwijl de
zolderbalklaag enkelvoudig is. De kap heeft grenen dekbalkjukken met
schaarspanten van rond 1860, waarschijnlijk daterend van dezelfde
verbouwing als de voorgevel. De linker zijmuur bevat op de begane grond
drie muurstijlen van een vakwerkwand, staande op bakstenen voeten.
Bouwsporen wijzen op overkragingen met corbeels, sleutelstukken en
consoles. De linker zijmuur van de steeg, tevens de linker zijmuur van
de verdiepingen, is gedeeld met het buurpand. In het verlengde hiervan
staat een muur tussen de achterplaatsen achter nrs.47 en 49. Het betreft
een deels gecementeerde bakstenen muur die is gemetseld in wild verband,
waarschijnlijk met herbruik van oudere bakstenen, en die is afgedekt met
oud-Hollandse dakpannen. Hoogstwaarschijnlijk hoort de muur bij het
perceel van nr.49. De rechter zijmuur van het onderhavige pand is ook
gemeenschappelijk met het buurpand (nr.45). 

Interieurelementen:

Volgens het documentatie-rapport van de afdeling BAM uit 1979 bevindt
zich op de verdieping in het voorhuis tegen de linker zijmuur een
stookplaats met een bruin-beige marmeren schoorsteenmantel. In deze
kamer is ook een stucplafond met rozet-decoraties uit de tweede helft
van de 19de eeuw. Op zolder bevindt zich een geornamenteerde paneeldeur
uit de 19de eeuw.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 47 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Aanvullende stedenbouwkundige waarde is
gelegen in de steeg die langs de begane grond loopt en die grotendeels
in het pand is opgenomen. Deze steeg ontsloot tot in de 20ste eeuw een
aanzienlijk achterliggend gebied, waar tot in de 19de eeuw een
schuilkerk was gelegen. Daarnaast heeft het gebouw aanmerkelijke
architectonische waarde vanwege de bouwmassa en de bakstenen lijstgevel
van rond 1865.

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de late middeleeuwen, met onder andere restanten
van een vakwerkwand, waarin bij diverse verbouwingen moderniseringen
zijn doorgevoerd. De lijstgevel van rond 1865 en het in 1909 verbouwde
achterhuisje uit de 18de of 19de eeuw zijn daarvan de meest duidelijke
uitingen, maar ook kleinere interieurelementen als de schoorsteenmantel
en het stucplafond op de eerste verdieping getuigen daarvan. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen, waarin diverse vernieuwingen
herkenbaar zijn uit verschillende historische perioden. Ook in de
aanwezigheid van de steeg, voorheen “Achter de Vergulde Ploeg”
genaamd, is cultuurhistorische waarde gelegen, temeer daar deze ook de
toegang tot een schuilkerk vormde.

Het object Hinthamerstraat 47, bestaande uit een huis met een
laat-middeleeuwse kern en een lijstgevel van rond 1865 en een deels
overbouwde steeg naar het achterterrein, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 47			’s-Hertogenbosch, GMSP
II

  PAGE  1 

