’s-Hertogenbosch

Orthenstraat 73-73A-73B

Kadastraal	: ’s Hertogenbosch, G-2575

Monumentnr.     : SOM0646

Huidige functie	: woonhuis	Bouwjaar	: XIXB, oudere kern

Architect	: 

Oorspr.functie	: woon-werkhuis

 

Verbouwingen	: 1911

Archief		: Gemeente ’s-Hertogenbosch, afdeling BAM

Datum document: 06-02-2008



                                                                 globale
aanduiding van het perceel

Context

(Bouw)historie:

Het pand Orthenstraat 73 werd in 1624 “Het Root Meer” genoemd en in
1747 “Bommel”. Achter dit huis was tot 1835 een scheepstimmerwerf.
In het begin van de 20ste eeuw was het pand minder breed dan dat het nu
is. In 1911 is tijdens een verbouwing een gedeelte van het linker
buurpand bij het perceel getrokken. De oude zijmuur is daarbij
grotendeels gehandhaafd, waardoor een inpandige gang ontstond. Het
voorste gedeelte daarvan bleef in gebruik als opgang naar de bovenwoning
van het buurpand, nr. 75. Tijdens deze verbouwing aan het begin van de
20ste eeuw werd ook het achterhuis en de kelder onder het achterhuis
gewijzigd. Het pand bestond oorspronkelijk uit een ondiep voorhuis en
een langgerekt en onderkelderd vast achterhuis. Bij de verbouwing werd
er in het acherhuis in de hoek tussen de brandmuur en de rechter zijmuur
een vierkant binnenplaatsje gemaakt. Hierdoor ontstond er een voorhuis
dat door een binnenplaatsje deels gescheiden is van het achterhuis.
Tijdens bouwhistorisch onderzoek in 1985 bleek dat zowel de oude als de
nieuwe (uitgelegde) linker zijmuur niet de oorspronkelijke zijmuur was.
Links van de oude zijmuur (dus feitelijk onder de gang) werden tijdens
graafwerkzaamheden restanten van de oorspronkelijke linker zijmuur
gevonden. Tevens werden er onder de bestaande vloer in het voorhuis nog
drie oudere vloeren gevonden, waaronder een vloer op een leemlaag. 

Het pand is thans nog steeds geheel in gebruik voor bewoning.

Ligging:

Het pand ligt op een rechthoekig perceel aan de oostelijke zijde van de
Orthenstraat, buiten de eerste ommuring. Op de kadastrale minuut uit
1823 is te zien hoe het perceel oorspronkelijk helemaal doorliep tot aan
de achterliggende Dieze. Na de sloop van de scheeptimmerwerf zal het
perceel zijn opgedeeld.

De Orthenstraat is ййn van de drie hoofdstraten van ’s-Hertogenbosch
en kan tot het middeleeuwse stratenstelsel gerekend worden.

Beschrijving

Algemeen (hoofdvorm, kap):

Het pand bestaat uit een voorhuis dat middels een klein binnenplaatje
deels gescheiden is van het achterhuis. Het voorhuis omvat een begane
grond, verdieping en zolderverdieping. Het achterhuis heeft een kelder,
begane grond, verdieping en zolderverdieping. Beide bouwdelen hebben een
haaks op de voorgevel gesitueerd zadeldak dat met gesmoorde pannen is
gedekt. Het dak van het voorhuis heeft een klein voordakschild en het
dak van het achterhuis heeft een achterdakschild.

Voorgevel:

De eenvoudige lijstgevel is opgetrokken in baksteen (kruisverband) en
heeft een hardstenen plint. Geheel links op de begane grond zit de
woningingang met een kozijn met duivejagerprofilering, hardstenen dorpel
en neuten, een gesneden kalf, paneeldeur en gedeeld bovenlicht. In het
metselwerk boven de ingang zit een strekse boog. Rechts van deze ingang
zitten twee vensters met eveneens kozijnen met duivejagerprofilering.
Deze bevatten 6-ruits schuiframen. Onder de vensters zit een rollaag,
erboven een strekse boog. Deze vensters worden op de verdieping
herhaald, echter hier met kozijnen zonder profiel. De twee vensters ter
hoogte van de zolderverdieping bevatten kozijnen met een kwart hol
profiel en 4-ruits schuiframen. Net als bij de vensters op de begane
grond en de verdieping, is ook hier een rollaag aan de onderzijde van de
vensters aangebracht en een strekse boog aan de boven zijde. De ramen op
de begane grond en de verdieping hebben een brede middenstijl. De gevel
wordt afgesloten door een hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. Op een
verbouwingstekening uit 1988 staat deze gevel (achtergevel van het
achterhuis) als volgt afgebeeld: De afgeknotte topgevel is uitgevoerd in
schoon metselwerk. Op de begane grond zijn twee ingangen met dubbele
deuren en een breed bovenlicht. Op de verdieping zijn twee vensters met
dubbele draairamen. Rechts hiervan zit nog een klein venster. Centraal
op de zolderverdieping zit een venster met 6-ruits schuifraam. De
afgeknotte gevel wordt afgesloten door een eenvoudige daklijst.

Ruimtelijke indeling:

Op de verbouwingstekeningen uit 1988 staat de ruimtelijke indeling van
het pand als volgt weergegeven: Achter de ingang links in de voorgevel
zit een portaal. Links vanuit het portaal is de opgang naar de
verdieping, rechts de gang naar de vertrekken op de begane grond. Links
van deze gang en opgang loopt de opgang tot de bovenwoning van het
linker buurpand. De ruimte achter deze opgang hoort weer bij nr. 73.
Rechts in het pand zijn de woonvertrekken. Deze worden halverwege
onderbroken door het kleine open plaatsje. Links van dit open plaatsje
zit een keuken. De verdieping heeft links een gang en rechts hiervan de
woonvertrekken. De trap naar de zolderverdieping zit rechts in deze
gang.

Onder het achterhuis zit een kelder met een tongewelf in de
langsrichting. Deze kelder is tijdens de verbouwing in 1911 ingekort.
Oorspronkelijk was de kelder vanuit de gang links toegankelijk.
Tegenwoordig via het achterterrein.

Constructies:

De verdiepingsbalklagen van het voor- en achterhuis zijn samengesteld.
De zolderbalklaag van het voorhuis is enkelvoudig, die van het
achterhuis is samengesteld. Bij deze samengestelde balklaag van het
achterhuis zijn ook nog sleutelstukken (XVI) aangetroffen.

De rechter zijmuur is niet gemeenschappelijk. Op verdiepingsniveau is er
een ruimte van 10 tot 20 cm tussen de beide zijmuren aanwezig. Het
voorhuis heeft een 19de-eeuwse kap met schaarspanten met balken en
korbeels. De kap van het achterhuis is ouder en bestaat uit spanten met
dekbalkjukken en korbelen.

Interieurelementen:

De oude binnenpui van het pand is opgeslagen in het depot van de
afdeling BAM. Over eventuele andere waardevolle interieurelementen is
geen documentatie voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Orthenstraat 73 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt buiten de eerste stadsmuur, op een
perceel dat oorspronkelijk doorliep tot aan de achterliggende Dieze. De
gevelwanden van de Orthenstraat vormen vrijwel in hun geheel een fraai
historisch ensemble. Dit pand met zijn eenvoudige maar statige
lijstgevel heeft zeer beeldbepalende rol binnen dit ensemble. Het pand
heeft dan ook aanzienlijke architectonische waarde.

2. Bouw- en/of kunsthistorische waarden

Achter de eenvoudige 19de-eeuwse lijstgevel gaat een 16de-eeuwse kern
schuil. Intern zijn er onderdelen van deze waardevolle oude kern bewaard
gebleven, zoals samengestelde balklagen, zijmuren, de kelder en
muurwerk. Het gebouw is dan ook van bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
en uiterlijke verschijningsvorm gaaf 19de-eeuws woonhuis met een
16de-eeuwse kern, gelegen op het voorterrein van een voormalige
scheepstimmerwerf. Verder heeft het pand cultuurhistorische waarde als
representant van de ontwikkeling in de 19de eeuw, waarbij veel panden
aan belangrijke straten in ’s-Hertogenbosch verbouwd werden en
voorzien werden van een nieuwe voorgevel.

Het object Orthenstraat 73, bestaande uit een 19de-eeuws woonhuis met
een 16de-eeuwse kern, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Orthenstraat 73                               
            ’s-Hertogenbosch, GMSP II

  PAGE  1 

