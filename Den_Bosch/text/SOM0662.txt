’s-Hertogenbosch

Proosdijstraat 12

Kadastraal	: ’s-Hertogenbosch, T-7524

Monumentnr.	: SOM0662

Huidige functie	: pastorie	Bouwjaar	: 1948-1949

Architect	: N.H. Pontzen

Oorspr.functie	: pastorie

 

Verbouwingen	: 2001

Archief		: Gemeente ’s-Hertogenbosch, afdeling BAM

Datum document: 15-07-2009



globale aanduiding van het perceelContext

(Bouw)historie:

Het betreft de pastorie van de Sint Landelinuskerk in de kern van Empel
ofwel Empel-Slot, het na de oorlog herbouwde dorp dat iets verder ligt
dan het oorspronkelijke en nu als Oud-Empel bekend staande lintdorp
langs de Maas. 

De oorsprong van Empel is op zijn minst terug te volgen tot de Romeinse
Oudheid, men heeft er de resten van een uit die periode daterende tempel
gevonden. In de Middeleeuwen was Empel met Meerwijk een heerlijkheid
waarvan de kern in het huidige Oud-Empel lag. 

In de hongerwinter van 1944-1945 is Empel tijdens de
bevrijdingshandelingen zwaar getroffen. Er vonden hevige gevechten
plaats en het merendeel van de bebouwing ging verloren. Na de oorlog
werd besloten het dorp niet meer in het oude dijktalud te herbouwen. De
kern van het nieuwe Empel werd verlegd naar het zuiden en vandaar dat er
hier dan ook sprake is van een wederopbouwdorp. Zoals hierboven al bleek
bleef aan de Maas een deel van het oude Empel behouden. 

Tot 1971 vormden het oude en nieuwe Empel tezamen met Meerwijk een
zelfstandige gemeente, waarna deze plaatsen binnen de gemeente
’s-Hertogenbosch kwamen te liggen. Tegenwoordig is Empel dan ook een
wijk in het noordelijke deel van de stad waardoor Den Bosch nu aan de
Maas grenst. In de naaste omgeving rukt de verstedelijking er
geleidelijk op. De A2 scheidt het oude en nieuwe Empel op een welhaast
nietsontziende wijze van elkaar. 

 

Bouwtekening pastorie september 1948. 

Door de oorlogshandelingen was ook de aan de dijk gelegen Landelinuskerk
verloren gegaan. Nadat de parochianen enige tijd gebruik hadden moeten
maken van een noodkerk kon in 1949 de kerk met pastorie in het nieuwe
Empel in gebruik worden genomen. Net als het nieuwe gemeentehuis alsook
diverse winkels en cafe’s kwam dit complex in het dorpscentrum c.q.
aan de Brink te staan. Enerzijds werd hierdoor voortgeborduurd op de
traditionele opzet van de Brabantse dorpskern, anderzijds is aangesloten
bij het moderne adagium om de (semi-)openbare functies zoveel mogelijk
te concentreren. De Brink  werd dan ook een ontmoetingsplek bij uitstek
voor de dorpsgemeenschap.  

Opname van het nieuwe r.k. complex rond 1950 (Bossche Encyclopedie)

Het was N.H. Pontzen uit Tilburg die de nieuwe Landelinuskerk met
pastorie ontwierp. De keuze voor deze architect hangt mogelijk samen met
de Tilburgse achtergrond van bouwpastoor A.C.F. Claassen die in
1945-1946 in de parochie van Empel en Meerwijk was aangesteld. Tot die
tijd was hij kapelaan van de Sint Annakerk in Tilburg. 

Huib Pontzen was een ‘typisch katholieke architect’ die vooral in
Brabant actief was. Hij is bekend van diverse ontwerpen voor kerken,
klooster- en schoolgebouwen. Tot zijn vroege oeuvre wordt een
fabrikantenvilla aan het Stationsplein in Rijen gerekend (1929). Na de
oorlog schiep hij onder meer de Sint Jozefkerk van Budel-Dorplein
(1952). In 1957 voerde hij de restauratie uit van de Willibrorduskerk in
Diessen en in 1968 schiep hij een vleugel voor het ruim opgezette
Collegium Constantianum van de Kruisheren in Amersfoort. In deze periode
werkte hij inmiddels samen met architect Verberk met wie hij rond 1970
in Den Bosch het nieuwe Carolusziekenhuis bouwde. 

Maquette van kerk en pastorie uit 1948 (Beeldbank ‘s-Hertogenbosch) 

  HYPERLINK "javascript:popUp('Brink.org.jpg')"    

Voor de Sint Landelinuskerk in Empel   bestonden plannen om deze kerk te
voorzien van een twee-toren-faзade maar dit is uiteindelijk niet
gebeurd (mogelijk vormden de dubbele torens van voornoemde, in 1973
gesloopte Sint Annakerk in Tilburg een inspiratiebron). Desalniettemin
verrees op de hoek van de Proosdijstraat en de Burgemeester
Godschalxstraat een imposant godshuis met een hoge vieringstoren, dat
nog altijd een harmonieuze eenheid vormt met de naastgelegen pastorie. 

Geheel overeenkomstig de vormentaal van de Delftse School zijn de kerk
en pastorie traditionalistisch vormgegeven. De kerk is door Pontzen in
een neoromaanse trant uitgevoerd. De pastorie werd opgezet als een
‘klassiek Hollands huis’ met bakstenen gevels en een pannendak. Aan
de zijkanten kreeg het pand tuitgevels en verder kwam er een markant in
de as van de hoofdingang gelegen dakhuis met een topgeveltje met
sierbekroning. Door de opzet met een lager dienstgedeelte met garage en
door de deels geknikte plattegrond wordt het schilderachtige karakter
versterkt en voegt het object zich op een harmonieuze wijze naar zijn
omgeving. Kerk en pastorie vormen feitelijk een klein dorpje op zich,
ingebed binnen de omringende groenelementen.     

  

Verbouwing garage, 2001.  

In 2001 is de garage omgevormd tot een kantoor annex vergaderkamer.
Hierbij is de garagedeur vervangen door een vensterpui. Van de pastorie
zelf is aan de achterzijde een veelruits raam vervangen in kunststof.
Verder onderging het pand geen ingrijpende moderne wijzigingen. 

                           

Ligging:

De pastorie is vrijstaand gelegen aan de noordoostzijde van de
Proosdijstraat die direct langs de korte zijde van de in de dorpskern
gelegen Brink loopt. Hier bevindt de pastorie zich op een bijbehorend
terrein dat is ingericht als een siertuin. Direct ten westen van het
pand bevindt zich de Sint Landelinuskerk, op de hoek van de
Proosdijstraat en de Burgemeester Godschalxstraat.   

Beschrijving

Algemeen (hoofdvorm, kap):

Qua hoofdmassa heeft de pastorie een rechthoekige plattegrond. Langs de
rechter zijgevel sluit hier een verbindingslid op aan, dat naar een
diagonaal geplaatste zijvleugel leidt. De hoofdmassa is anderhalflaags
en gevat onder een zadeldak met de nok evenwijdig aan de voorgevel.
Verbindingslid en zijvleugel zijn ййnlaags en voorzien van een
schilddak. De diverse dakschilden zijn gedekt met gesmoorde romaanse
pannen. Op de hoofdkap heeft de nok bijbehorende ballonvorsten. Langs de
dakvoeten bevinden zich mastgoten. De diverse schoorstenen zijn in
baksteen uitgevoerd en vormen langs de zijgevels van de hoofdbouw de
bekroning van een van schouders en vlechtingen voorziene tuitgevel. Op
de zijvleugel bevindt zich een nabij het nokeinde gelegen schoorsteen.
De gevels zijn gemetseld in paarsrode baksteen in wild verband met
platvolle voegen. Een bakstenen siermetselwerkstrook vormt de
gevelbeлindiging van de hoofdbouw. Aan de bovenzijde van het merendeel
van de vensters bevindt zich een gemetselde rollaag en ook de lekdorpels
zijn in baksteen uitgevoerd. Het merendeel van de vensters en ingangen
heeft een houten invulling. 

   

Voorgevel:

De voorgevel (zuidwestzijde) is asymmetrisch. Links van de middenas
bevindt zich de hoofdingang die wordt geaccentueerd door een in het
verlengde hiervan gelegen markant dakhuis. De ingang is bereikbaar via
een ondiepe portiek met een geprofileerde latei die wordt geschraagd
door bakstenen hoekdammen. In de ingang bevindt zich een enkelvoudige
houten deur met sierruiten. Boven de latei is een enkelruits (= zonder
roedenverdeling) bovenlicht dat is uitgevoerd in staal. Dit bovenlicht
is gevat onder een segmentboog met sluitstenen in gebosseerde hardsteen.

Links van de ingangspartij bevindt zich ййn venster, met een 4-ruits
stolpraam en een 2-ruits bovenlicht. Rechts zijn er twee, ditmaal met
een 2-ruits stolpraam en een dito bovenlicht. Deze vensters hebben een
hogere aanzet dan het linker exemplaar. Direct rechts van de
ingangspartij heeft de pastorie een kelderlicht met daarboven een hoog
trappenhuisvenster. Dit is getoogd en voorzien van drie boven elkaar
geplaatste enkelruits ramen met glas-in-lood (zie ook
interieurelementen). Het venster is doorgestoken binnen voornoemde
siermetselwerkstrook. Het in de as van de hoofdingang gelegen dakhuis
vormt een onderbreking van deze strook en is voorzien van een venster
met een 4-ruits draairaam. Een klokgeveltje vormt de beлindiging van
het dakhuis en wordt bekroond door een smeedijzeren siermotief. 

       	  

Zijgevels:

Op de rechter zijgevel (zuidoostkant) sluit een verbindingslid aan dat
naar de zijvleugel met voormalige garage leidt. In het verbindingslid
leidt een getoogde portiek naar een zij-ingang met een enkelvoudige deur
met een 4-ruits deurraam. De zijvleugel bevat een venster met twee
4-ruits ramen. Rechts hiervan een voormalige garage-ingang. Deze is
gevat onder een segmentboog en ingevuld met een in 2001 geplaatste
vensterpui. Aan de kopzijde is de zijvleugel voorzien van een klein
venster met een 4-ruits raampje.

 

Een vergelijkbaar venster bevindt zich aan de andere kopzijde van de
vleugel alsook links aan de achterzijde (zuidoostkant). Hier vormt de
gevel in het midden een inpandige veranda die middels een pui toegang
verleent tot het vroegere dienstgedeelte van de pastorie. De pui is
asymmetrisch en bevat rechts een deur met een 6-ruits deurraam. In de
rechter wang van de veranda bevindt zich een ingang met een gesloten
deur. Rechts van de veranda een venster met een enkelruits raam.  

In de linker zijgevel van de pastorie (noordwestzijde) is in het midden
een zij-ingang gesitueerd. Deze bevat een enkelvoudige deur met een
4-ruits deurraam. Links daarvan twee kleine vensters met een enkelruits
raampje. Op de verdieping zijn er links twee vensters met een 2-ruits
raam en dito bovenlicht. Rechts een venster met een 4-ruits stolpraam. 

 

Achtergevel:

Deze op het noordoosten gerichte gevel wordt op de begane grond
gekenmerkt door drie getoogde ingangen met een dubbele tuindeur. De
deuren zijn in staal uitgevoerd en hebben een 6-ruits deurraam. Op de
verdieping steekt een breed dakhuis door de dakvoet heen. Alhier twee
vensters met telkens drie 2-ruits (draai-)ramen. Uiterst rechts bevat de
gevel nog een venster met een 4-ruits raam. Dit venster is langs de
bovenzijde verlevendigd met een in het metselwerk opgenomen segmentboog
met sluitstenen als voornoemd. Vergelijkbaar is de geleding van het
vitrinevenster dat zich langs de zuidoostzijde van de pastorie direct
rechts van de zijvleugel bevindt. Dit venster is in hout uitgevoerd en
heeft een in kunststof vernieuwde veelruits invulling.   

        

  

  

Ruimtelijke indeling:

De pastorie behield de originele indelingsstructuur. Op de hoofdingang
sluit een kleine vestibule aan, met toegang tot een hiernaast gelegen
spreekkamer. De vestibule leidt naar een centraal gelegen hal met
trappenhuis. Rechts langs de voorgevel bevindt zich een keuken,
aansluitende op het vroegere dienstgedeelte in de zijvleugel. Langs de
achtergevel van de pastorie bevinden zich twee en-suite gelegen kamers.
De ene vormt een pastoorskamer, de andere ‘de zaal’. Op de
verdieping leidt een overloop naar de verschillende langs een gang
gelegen kamers.       

Constructies:

De pastorie heeft enkelvoudige houten balklagen en een houten kap. 

 

 

Interieurelementen:

Karakteristiek is de vrij ingetogen en gedegen interieurafwerking. Het
merendeel van de binnendeuren is niet-oorspronkelijk, maar er bleven
toch nog enkele uit de bouwperiode daterende deuren bewaard, met ййn
groot paneel. 

In de vestibule is er een uit wit marmer en arduin bestaande tegelvloer.
De vloer in de hal is betegeld met tegels in arduin en Solnhofener
kalksteen. Een brede getoogde doorgang leidt hier naar het trappenhuis
waarin zich een houten bordestrap met een in hetzelfde materiaal
uitgevoerde decoratieve balustrade bevindt. Het glas-in-lood in het
trappenhuisvenster verbeeldt het Wonder van Empel, een episode uit de
Tachtigjarige Oorlog. Rechtsonder bevindt zich de signatuur met
datering: KM ’50.

In de pastoorskamer en in de zaal een uit natuursteen samengestelde
forse schoorsteenmantel. Laatstgenoemde ruimte is bovendien voorzien van
een wandkastje met enkele siermotieven en glas-in-lood. Boven de
schoorsteenmantel bevindt zich hier een kleine wandnis. Beide ruimtes
hebben een uit een enkelvoudige balklaag bestaand plafond. 

     

De schoorsteenmantel in voornoemde spreekkamer bestaat uit roodbruine
handvormsteen, met een arduinen tablet. 

Het interieur is mede beschermd voor zover het monumentale waarden
omvat.

Erf, bijgebouwen, diversen:

Het pand is gelegen op een ruim eigen terrein dat is ingevuld als een
siertuin.  

Literatuur/bronnen:

Pontzen, N.H., R.K. kerk te Empel. Toelichting van de architect, in:
Katholiek Bouwblad, 1949-1950, jrg. 17 (nr. 11), p. 161-164  

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vos, A. (voorzitter red.), ’s-Hertogenbosch. De geschiedenis van een
Brabantse stad 1629-1990, Zwolle/’s-Hertogenbosch 1997

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De pastorie aan de Proosdijstraat 12 heeft stedenbouwkundige waarde
vanwege de samenhang met de historische gebouwde omgeving die
grotendeels dateert uit de periode van de wederopbouw. Het pand maakt
deel uit van een r.k. complex waartoe ook de imposante H. Landelinuskerk
behoort, gelegen op de hoek van de Proosdijstraat en de Burgemeester
Godschalxstraat. Als onderdelen van een vanuit ййn opzet gerealiseerd
complex vormen de pastorie en de kerk tezamen met het bijbehorende
kerkplein en de pastorietuin een waardevol ensemble met een belangrijke
stedenbouwkundige betekenis in de kern van Empel. Aan de Brink is het
complex een belangrijk oriлntatiepunt.     

2. Bouw- en/of kunsthistorische waarden

Het pand is een zowel in- als uitwendig in de hoofdvorm en de
detaillering overwegend gaaf bewaard gebleven voorbeeld van kerkelijke
bouwkunst uit de periode van de Wederopbouw. Karakteristiek voor deze in
de stijl van de Delftse School uitgevoerde pastorie is de
traditionalistische vormgeving met deels van siermetselwerk voorziene
gevels, een pannenkap en markante details zoals een dakhuis met
topgevel. Het zorgvuldig vormgegeven ontwerp geeft een goede indruk van
het oeuvre van de Tilburgse architect N.H. Pontzen. De originele
indelingsstructuur is goed behouden gebleven en er zijn nog diverse uit
de bouwperiode daterende elementen zoals enkele markante
schoorsteenmantels. In het trappenhuis een gesigneerd en gedateerd
glas-in-loodraam met kunsthistorische waarde als een voorbeeld van
glazenierskunst uit de periode kort na de oorlog.      

3. Cultuurhistorische waarden

Het gebouw heeft cultuurhistorische waarde als ййn van de landmarks
die kort na de oorlog in het kader van de wederopbouw van het dorp Empel
zijn gerealiseerd. In deze betekenis is het object van belang als
onderdeel van het r.k. complex dat net als het nieuwe gemeentehuis aan
de Brink is gebouwd. Door hun concentratie in de nieuwe dorpskern
illustreren de betreffende gebouwen de contemporaine uitgangspunten om
ten behoeve van de sociale cohesie een centrale ontmoetingsplek te
realiseren. Als onderdeel van bedoeld complex illustreert de pastorie de
historie van de katholieke gemeenschap in Empel.   

Het object Proosdijstraat 12, bestaande uit de in 1948-1949 gebouwde
pastorie van de Sint Landelinuskerk, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Proosdijstraat 12 (Empel)                     
      ’s-Hertogenbosch, GMSP II

  PAGE  7 

