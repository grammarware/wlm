’s-Hertogenbosch

Snellestraat 32-34

Kadastraal	: ’s Hertogenbosch, G-0704

Monumentnr.     : SOM0485

Huidige functie	: winkel-woning	Bouwjaar	: ca. 1875, kern XVIIc

Architect	: 

Oorspr.functie	: woon-werkhuis



Verbouwingen	: 1913, 1981

Archief		: Gemeente ’s-Hertogenbosch, afdeling BAM

 

globale aanduiding van het perceel

Context

(Bouw)historie:

Het pand Snellestraat 32-34 draagt de naam “De Drie Snellekens”,
waarnaar de straat vernoemd is. Het pand dateert oorspronkelijk uit de
tweede helft van de 17de eeuw en heeft in de tweede helft van de 19de
eeuw een aantal veranderingen ondergaan. Zo werden de voorgevel en de
eerste verdiepingsbalklaag vernieuwd en zijn de trappen verplaatst en
vernieuwd. In 1913 is de brede gevelopening op de begane grond
gerealiseerd. De invulling van deze pui is in de loop van de 20ste eeuw
meerdere malen gewijzigd. In de jaren 1980 heeft het pand een verbinding
gehad met het linker buurpand. Tegenwoordig is deze doorgang weer dicht.
De wijzigingen die het pand in de tweede helft van de 20ste eeuw
onderging hadden vooral betrekking op de indeling van het pand. In 1981
is er tegen de achtergevel op de begane grond een ondiepe uitbouw
gerealiseerd. De begane grond van het pand is tegenwoordig geheel in
gebruik als winkel en op de verdiepingen wordt gewoond.

Ligging:

Het pand ligt aan de westelijke zijde van de Snellestraat, net buiten de
eerste stadsmuur. Op de kadastrale minuut uit 1823 beslaat het perceel
hetzelfde oppervlakte als tegenwoordig. 

Het gedeelte van deze straat tussen de Schapenmarkt en de
Minderbroedersstraat had oorspronkelijk geen naam. De reden hiervoor kan
gelegen zijn in de functie als achterstraat van de huizen aan de
Schapenmarkt. De straat loopt langs de eerste stadsmuur en de
Binnendieze, die hier de functie van stadsgracht had. De straat werd wel
aangeduid met 'Zijle', dat wil zeggen sluis of waterdoorlaat, een naam
die ook gold voor 'Achter het Verguld Harnas' aan de andere zijde van de
Antwerpsepoort. Tot in de 16de eeuw werd de straat omschreven als
'liggende achter de Minderbroeders', 'loopende achter de kerk der
Minderbroeders' of 'lopende naar de Vismarkt'. De eerste bebouwing op de
Binnendieze dateert uit de tweede helft van die eeuw. In het begin van
de 17de eeuw droeg de smalle straat evenals de aangrenzende Stoofstraat,
de naam Koffermakersstraat. Pas in de tweede helft van de 17de eeuw,
mogelijk toen er meer huizen over de Binnendieze werden gebouwd, kreeg
ook dit gedeelte van de straat de naam Snellestraat naar het onderhavige
pand, 'de Drie Snellekens'.

Beschrijving

Algemeen (hoofdvorm, kap):

Het pand ligt op een nagenoeg rechthoekige plattegrond en bestaat uit
een begane grond, twee verdiepingen en een zolder onder een zadeldak met
voordakschild. Het dak is gedekt met gesmoorde Hollandse pannen en in
het voordakschild zit een dakkapel.

Voorgevel:

De voorgevel is gepleisterd en is op de verdiepingen voorzien van
schijnvoegen. De begane grond heeft een hardstenen borstwering. Rechts
op de begane grond zit de woningingang (1913) en links is in 1981 in de
voormalige poort een venster geplaatst en een ingang ten behoeve van de
winkel op de begane grond. Dit venster bevat een 6-ruits schuifraam. Een
kordonlijst vormt visueel de scheiding tussen de begane grond en de
verdieping. Op de eerste verdieping zitten twee vensters met 6-ruits
schuifraam met een brede middenstijl en een kraalprofiel. Deze
detaillering wordt herhaald bij de twee vensters met 4-ruits schuiframen
op de tweede verdieping. 

De lekdorpels van de vensters op de eerste verdieping vallen in de
kordonlijst, terwijl de twee vensters op de tweede verdieping wel een
eigen hardstenen lekdorpel hebben. De gevel wordt afgesloten door een
hoofdgestel met architraaf, gestuct fries en een kroonlijst.

Zijgevels:

Het pand wordt aan beide kanten begrensd door bebouwing. Omdat het
linker buurpand iets lager is, is het bovenste gedeelte van de linker
zijgevel voor een heel klein deel zichtbaar. Dit gedeelte van de gevel
is opgetrokken in schoon metselwerk en bevat (voor zover zichtbaar) geen
venters.

Achtergevel:

De achtergevel is niet zichtbaar vanuit de openbare ruimte. Op een
bouwtekening uit 2002 is deze gevel als volgt weergegeven: De topgevel
is opgetrokken in baksteen en heeft op de eerste verdieping een ingang
(1981) die uitkomt op het dakterras van de ondiepe ййnlaags uitbouw.
Op de tweede verdieping zit een venster met een 4-ruits raam en ter
hoogte van de zolderverdieping zit een klein venster.

Ruimtelijke indeling:

Over de ruimtelijke indeling van het pand wordt in een beschrijving uit
1977 het volgende gezegd: Tegen de linker zijmuur zit in het eerste en
vierde balkvak een rookkanaal. De trap naar de eerste verdieping zit in
het eerste balkvak tegen de rechter zijmuur. De andere trappen liggen in
het derde balkvak tegen deze muur. De begane grond is in gebruik als
winkel en op de verdiepingen is een woning.

Constructies:

In een beschrijving uit 1977 wordt het volgende gezegd over de
constructies van het pand: De verdiepingsbalklaag is waarschijnlijk
enkelvoudig. De overige twee balklagen bestaan uit vijf vakken met moer-
en kinderbalken. Er zijn nog enkele afgehakte sleutelstukken aanwezig.
De kap heeft dekbalkjukken met een geschoorde nokstijl van hergebruikt
eiken en grenen. In de spanten zitten moerbalken en stijlen van
kruiskozijnen verwerkt. Een spant is gemerkt met gehakte ronde merken.
Sommige sporen zijn hergebruikt van een oudere kap. Ze zijn voorzien van
gezaagde telmerken en inkepingen van twee haanhouten en een worm. Over
de zijmuren is geen documentatie voorhanden. Waarschijnlijk heeft het
pand gemeenschappelijke zijmuren met de buurpanden.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Snellestraat 32-34 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net buiten de eerste stadsmuur en
vlakbij het voormalige Minderbroedersklooster. De gevelwanden van de
Snellestraat vormen vrijwel in hun geheel een fraai historisch ensemble.
Het pand is in hoofdvorm en uiterlijke verschijningsvorm nog in goede
staat en is daarom van architectonisch belang.

2. Bouw- en/of kunsthistorische waarden

Achter de 19de-eeuwse voorgevel gaat een 17de-eeuwse kern schuil. Intern
zijn er nog waardevolle onderdelen van deze kern bewaard gebleven, zoals
de samengestelde balklagen. Hierdoor heeft het pand een hoge
bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
17de-eeuws woon-werkhuis. De wijzigingen in de tweede helft van de 19de
eeuw zijn representatief voor de ontwikkelingen in die tijd, toen vele
oude huizen in de binnenstad van Den Bosch geheel of gedeeltelijk werden
vernieuwd en vaak van nieuwe voorgevels werden voorzien.

Het object Snellestraat 32-34, bestaande uit een woon-werkhuis uit de
tweede helft van de 19de eeuw met een waardevolle 17de-eeuwse kern, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Snellestraat 32-34                            
          ’s-Hertogenbosch, GMSP II

  PAGE  1 

