’s-Hertogenbosch

Vughterstraat 142

Kadastraal	: ’s Hertogenbosch, G-6616

Monumentnr.     : SOM0703

Huidige functie	: winkel-woonhuis	Bouwjaar	: XIXB , kern XVI

Architect	: 

Oorspr.functie	: woon-werkhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 14-06-2007



                                                     globale aanduiding
van het perceel

 Context

(Bouw)historie:

Het pand stond vroeger bekend onder de historische naam “het groot
Wiltwijf”. Uit een documentatie rapport van Vughterstraat 144 uit 1994
blijkt dat de oorspronkelijke bebouwing van 142 al bestond toen het
buurpand 144 gebouwd werd in de 17de eeuw. Oorspronkelijk was
Vughterstraat 142 dus een hoekpand dat achter (binnen) de stadsmuur uit
de 14de eeuw lag. In het midden van de 17de eeuw is nr. 144 tegen de
zijgevel aangebouwd. In het huidige hoekpand 144 zijn nog diverse
onderdelen van de oorspronkelijke 17de-eeuwse bebouwing bewaard
gebleven. Zonder twijfel is dit ook het geval bij nr. 142, dat
waarschijnlijk in kern nog ouder is (XVI). De voor- en achtergevel zijn
vernieuwd in de 19de eeuw.

Ligging:

Het pand ligt op een smal perceel aan de zuidelijke zijde van de
Vughterstraat, nog net binnen de tweede ommuring uit de 14de eeuw en
vlakbij de voormalige Vughterbinnenpoort. Aan de achterzijde grensde het
pand aan de (tegenwoordig gedepte) Dieze. Het geheel is onderdeel van
een gevelwand met voornamelijk 19de-eeuwse gevels. Veel van deze panden
aan de Vughterstraat hebben een oudere, soms zelfs middeleeuwse, kern.
Door de eeuwen heen is de Vughterstraat, die in opzet een
stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. 

Beschrijving

Algemeen (hoofdvorm, kap):

Het pand bestaat uit een hoge begane grond, een hoge verdieping en
zolderverdieping onder een schilddak, gedekt met rode Muldenpannen. Het
geheel heeft een rechthoekige plattegrond.

Voorgevel:

De voorgevel (XIXb/c) is opgetrokken in baksteen. De pui is gepleisterd
en het metselwerk (kruisverband) op de verdiepingen is geschilderd.
Links in de pui is de toegang tot de winkel op de begane grond, en
tevens de opgang tot de bovenwoning. In het bovenlicht van deze ingang
een glas-in-lood raam uit circa 1930.

Rechts van deze ingang twee vensters met raam (nieuw) en bovenlicht
(gewijzigd). De kozijnen op de begane grond hebben een kwart hol
profilering. De twee vensters op de eerste verdieping hebben kozijnen
met een kwart hol profiel, toognagels en T-schuiframen. Strek aan de
bovenzijde van het venster. De twee vensters ter hoogte van de
zolderverdieping hebben kozijnen met een kwart hol profiel, toognagels
en originele 4-ruits schuiframen met wisseldorpelklosjes. Ook boven deze
vensters zit een strek. De gevel wordt afgesloten door een eenvoudige
kroonlijst. Rechts onder in de gevel, rechts van de vensters, zitten
twee gietijzeren sierankers. Deze zijn gelijk aan de sierankers van het
buurpand 144.

Zijgevels:

Het pand wordt links en rechts begrensd door belendende bebouwing. De
zijgevels zijn daardoor niet zichtbaar en niet opgenomen in de
beschrijving.

Achtergevel:

De achtergevel is slechts gedeeltelijk zichtbaar vanaf de Kuipertjeswal.
De gevel is opgetrokken in baksteen en ter hoogte van de top afgeknot.
Ter hoogte van de eerste verdieping zijn drie vensters zichtbaar met
strek aan de bovenzijde. In de top zit een venster met draairamen. Ter
hoogte van de verdiepingsvloeren zijn staafankers geplaatst. Deze duiden
op de (oorspronkelijke) aanwezigheid van een samengestelde balklaag.

Ruimtelijke indeling: 

Over de ruimtelijke indeling van het pand is geen documentatie
voorhanden.

Constructies:

Over de constructie van het geheel is geen documentatie voorhanden.

Omdat het pand nr. 144 tegen 142 is aangebouwd, is deze rechter
scheidingsmuur een gemeenschappelijke zijmuur. Mogelijk geldt dit ook
voor de linker zijmuur. De hoge begane grond en hoge verdieping duiden
op de (oorspronkelijke) aanwezigheid van middeleeuwse ruimtes. 

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als voormalig hoekpand net voor de in het begin 19de eeuw gesloopte
Vughterbinnenpoort en aangrenzende stadsmuur uit de 14de eeuw heeft het
pand stedenbouwkundige waarde. Tevens is van belang vanwege de ligging
op een oud kavel dat vroeger grensde aan de Dieze (nu ter plaatse
gedempt), waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. 

2. Bouw- en/of kunsthistorische waarden

Als voormalig hoekpand net voor de in het begin 19de eeuw gesloopte
Vughterbinnenpoort uit de 14de eeuw heeft het pand bouwhistorische
waarde. Hoogstwaarschijnlijk zijn er in het pand nog elementen van de
oorspronkelijke bebouwing bewaard gebleven. 

3. Cultuurhistorische waarden

Vughterstraat 142 heeft cultuurhistorische waarde als representant van
de ontwikkelingen in de tweede helft van de 19de eeuw, toen vele oude
huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, vaak in samenhang met de nieuwe winkelfunctie. 

Het object Vughterstraat 142, bestaande uit een voormalig hoekpand
gesitueerd naast de in het begin van de 19de eeuw gesloopte
Vughterbinnenpoort met een oudere kern, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 142                             
          ’s-Hertogenbosch, GMSP II

  PAGE  1 

