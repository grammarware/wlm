’s-Hertogenbosch

Korte Putstraat 15-17

Kadastraal	: ’s Hertogenbosch, H-6466

Monumentnr.     : SOM0451

Huidige functie	: horeca-woning	Bouwjaar	: XIXA, kern XVII

Architect	: 

Oorspr.functie	: woon-werkhuis

 

Verbouwingen	: 1991

Archief		: Gemeente ’s-Hertogenbosch, afdeling BAM

Datum document: 20-11-2007



globale aanduiding van het perceel

Context

(Bouw)historie:

Het pand Korte Putstraat 15-17 dateert in hoofdvorm uit de eerste helft
van de 19de eeuw. In deze periode is een ouder 17de-eeuws pand ter
plaatse verbouwd en gedeeltelijk vernieuwd. Zo werd het geheel
waarschijnlijk met een verdieping verhoogd en werd de indeling
gewijzigd. Tevens werd er een nieuwe voorgevel aangebracht. In deze
periode is ook de bovenwoning tot stand gekomen. Van de oudere kern van
het pand zijn intern nog enkele onderdelen behouden gebleven, zoals de
moer- en kinderbalklaag in het vaste achterhuis. Begin jaren 1990 is de
indeling van zowel de begane grond als de verdieping gewijzigd. Tevens
is er op de begane grond een doorbraak naar het rechter buurpand, nr. 13
gemaakt. De begane grond van nr. 15-17 is nu onderdeel van het
restaurant in nr. 13. Op de verdieping is een woning.

Ligging:

Het pand ligt op een rechthoekig relatief ondiep perceel aan de
westelijke zijde van de Korte Putstraat, in een gevelwand die ten
noorden begrensd wordt door het straatje Putgang en ten zuiden door het
straatje Achter het Azijntonnetje. Het huidige perceel komt overeen met
de aanduiding op de kadastrale minuut uit 1823. Mogelijk behoorde dit
perceel vroeger tot het achterliggende perceel aan de Verwersstraat. Het
perceel is geheel bebouwd.

Oorspronkelijk heette de Korte Putstraat (en waarschijnlijk de Lange
Putstraat ook) Gorterstraat, wat verwijst naar grutters. In de 20ste
eeuw zijn veel van de panden aan deze straat verbouwd ten behoeve van
een horecafunctie.

Beschrijving

Algemeen (hoofdvorm, kap):

Het pand omvat een voorhuis met een vast achterhuis en bestaat uit een
begane grond, verdieping en zolder onder een schilddak met de nok haaks
op de voorgevel. Het dak is gedekt met gesmoorde Hollandse pannen. In
het dakschild aan de voorzijde zijn ook rode pannen opgenomen. Tegen de
achtergevel van het pand staat een recente ййnlaags aanbouw.

Voorgevel:

De twee vensterassen brede voorgevel is gepleisterd en voorzien van
schijnvoegen en schijnhanekammen. Het pleisterwerk is begin jaren 1990
aangebracht. Rechts op de begane grond zit de ingang tot de bovenwoning.
Deze bevat nog het oorspronkelijke bovenlicht met snijraam uit de eerste
helft van de 19de eeuw. De deur is vernieuwd. Links van deze ingang zit
een ingang met dubbele deuren met zij- en bovenlichten, in een
gevelopening waar oorspronkelijk twee grote inrijdeuren hebben gezeten
uit de eerste helft van de 19de eeuw. Boven beide gevelopeningen is een
hanekam in het pleisterwerk aangebracht. Op de verdieping, boven een
kordonlijst, zitten twee vensters. Beiden hebben een gepleisterde
omlijsting en bevatten een 6-ruits schuifraam. De gevel wordt afgesloten
door een hoofdgestel met architraaf, fries en kroonlijst.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel is niet zichtbaar vanuit de openbare ruimte. Op een
bouwtekening uit 1991 is deze gevel als volgt weergegeven: Door de
ййnlaags aanbouw is de begane grond niet zichtbaar. Op de verdieping
twee vensters me 6-ruits schuiframen. De gevel wordt afgesloten door een
eenvoudige daklijst.

Ruimtelijke indeling:

Op de verbouwingstekening uit 1991 is de indeling van het pand als volgt
weergegeven: Rechts op de begane grond een gang met de trap naar de
woning op de verdieping. De ruimte links hiervan is onderdeel van het
restaurant dat zowel de begane grond van nr. 15-17 beslaat, als de
begane grond van nr. 13. Tegen de achtergevel is een aanbouw
gerealiseerd (1991) waarin de keuken is gevestigd. De verdieping is
geheel ingericht als woning (1991). Hier zijn geen doorbraken naar het
rechter buurpand, nr. 13. 

Constructies:

In een korte beschrijving uit 1991 is het volgende met betrekking tot de
constructies van het pand opgenomen: Het voorhuis heeft een enkelvoudige
verdiepingsbalklaag. Het achterhuis heeft een samengestelde
verdiepingsbalklaag. Over de zolderbalklagen en de kapconstructie is
geen documentatie voorhanden. De rechter zijmuur is gemeenschappelijk
met het buurpand. Over de linker zijmuur is geen documentatie
voorhanden. Waarschijnlijk is deze ook gemeenschappelijk met het
buurpand.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Korte Putstraat 15-17 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het perceel zal oorspronkelijk hebben doorgelopen
tot aan de Verwersstraat. Het huidige perceel en de bebouwing komen
overeen met de weergave op de kadastrale minuut uit 1823. De gevelwanden
van de Korte Putstraat vormen vrijwel in hun geheel een fraai historisch
ensemble. Deze gepleisterde lijstgevel is een beeldbepalend element
binnen dit ensemble.

2. Bouw- en/of kunsthistorische waarden

Achter de 19de-eeuwse voorgevel gaat een oudere kern schuil (XVII). Van
deze kern zijn nog belangrijke onderdelen in het pand aanwezig
(bijvoorbeeld muurwerk en balklagen). Vanwege deze oudere kern heeft het
pand bouwhistorische waarde. 

3. Cultuurhistorische waarden

Het gebouw heeft cultuurhistorische waarde als zijnde een in kern
17de-eeuws woon-werkhuis dat in de eerste helft van de 19de eeuw
verbouwd is. De nog in goede staat verkerende lijstgevel kenmerkt deze
verbouwing. Tevens kenmerkt het pand de ontwikkeling in de 19de eeuw,
toen veel oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Korte Putstraat 15-17, bestaande uit in kern 17de-eeuws
woon-werkhuis met een 19de-eeuwse voorgevel, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Korte Putstraat 15-17                         
        ’s-Hertogenbosch, GMSP II

  PAGE  1 

