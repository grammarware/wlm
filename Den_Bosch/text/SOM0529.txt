’s-Hertogenbosch

Zuid Willemsvaart 121-127

Kadastraal	: ’s Hertogenbosch, H-5057, H-5058, H-5059, H-5060

Monumentnr.     : SOM0529

Huidige functie	: vier herenhuizen	Bouwjaar	: 1911

Architect	: A.J. van Kempen

Oorspr.functie	: vier herenhuizen

 

Verbouwingen	: o.m. 1931 (nr. 121)

Archief		: Gemeente ’s-Hertogenbosch, afdeling BAM; dz-archief bos.
62503

Datum document: 10-12-2008/ aanpassing 02-06-2009



globale aanduiding van het perceelContext

Blauwdruk uit 1911. 

Verbouwtekening voor nr. 121, 1931. 

(Bouw)historie:

Het uit vier herenhuizen bestaande blok aan de Zuid Willemsvaart 121-127
is vanuit ййn opzet gerealiseerd en dateert uit 1911. Het was de
oud-leraar H. Heijnen die het blok liet bouwen. De op de betreffende
blauwdruk als zodanig aangeduide ‘technicus’ A..J. van Kempen
leverde het ontwerp. Voor de bouw moest reeds bestaande bebouwing
wijken, waarvan geen restanten bewaard zullen zijn gebleven. Genoemde
bouwheer zal dezelfde zijn als de oud-leraar van de Rijks HBS P.H.
Heijnen die het kort daarvoor gebouwde buurpand op nr. 119 bewoonde. Uit
de bewoningsgeschiedenis  van het onderhavige object blijkt dat de
voorgaande bebouwing er in ieder geval al in 1865 stond. Alhoewel op het
perceel van nr. 121 in 1908 en 1910 de veehandelaar en exportslager J.
van Vlijmen wordt genoemd zal ook de voorgaande bebouwing op alle vier
de percelen uit woningen hebben bestaan. In 1911 zijn ze dus vervangen
door de huidige herenhuizen. Deze zijn uitgevoerd in een voor die tijd
nog vaak voorkomende historiserende trant, met motieven die zijn
ontleend aan de Hollandse Renaissance. Karakteristiek is dan vooral de
opzet met markante decoratieve topgevels, speklagen, en van segment- en
korfbogen voorziene gevelopeningen. Door de om-en-om wisselende
detaillering is er sprake van een alternerende opzet die het blok een
levendig karakter verleent. Het is bekend dat ene L.J. Kramers –
technisch adviseur – in 1931 een verbouwing uitvoerde van nr. 121.
Opdrachtgever hiervoor was de toenmalige bewoner de leraar J. van
Velthoven. Hij liet de serre vergroten. In de loop van de tijd is het
authentieke karakter van de vier herenhuizen – voor zover zichtbaar
vanaf de openbare weg – vrij goed behouden gebleven. Er vonden slechts
enkele detailwijzigingen plaats.  Op nr. 121 is in een recente periode
de keukenuitbouw verdwenen en werd de achtergevel ter hoogte van de
eerste bouwlaag gewijzigd.   

    

Ligging:

Het bouwwerk ligt aan de zuidelijke zijde van de Zuid Willemsvaart die
zich net ten noorden van de middeleeuwse kern van Den Bosch bevindt.
Hier staat het dubbele herenhuis in het straatdeel tussen de Sint
Josephstraat/ Kardinaal Van Rossumplein (w.) en de Schilderstraat (o.).
Schuin aan de overkant ligt de Kasterensebrug. Het object maakt er deel
uit van een aaneengesloten reeks herenhuizen uit de vroege 20ste eeuw.
Direct aan de linkerzijde bevinden zich evenwel oudere herenhuizen. Deze
dateren van rond 1850. Aan de achterkant sluiten de verschillende panden
aan op de bijbehorende binnentuinen die worden begrensd door de vroegere
kloostertuin van het redemptoristenklooster aan de Sint Josephstraat.
Zoals op oud kaartmateriaal kan worden gezien is de bebouwing aan
weerszijden van de Zuid Willemsvaart vooral vanaf de tweede helft van de
19de eeuw ontstaan. Dit van Den Bosch tot Panheel bij de Belgische grens
lopende kanaal is in 1822-1826 op initiatief van koning Willem I
aangelegd en werd naar hem genoemd. Het hier bedoelde gedeelte maakte
voor de vergraving tot kanaal deel uit van de noordelijke stadsgracht.
Aan de noordzijde kwam vooral bedrijfsbebouwing en aan de zuidkant is
een groot aantal herenhuizen gerealiseerd.     

Beschrijving

Algemeen (hoofdvorm, kap):

Het blok bestaat uit vier tweelaags herenhuizen met een rechthoekig
grondplan en een op de achtergevel aansluitende ййnlaags keukenuitbouw
met kelder (op nr. 121 verdween de keukenuitbouw). Ze hebben een
zolderverdieping onder een gezamenlijk plat dak met aan de voor- en
achterzijde een lessenaarsdak. Op het voorste dak bevinden zich deels
nog natuurstenen leien maar verder is het dak hier gedekt met
asfalt-shingles. Het achterdak heeft een pannendekking (Muldenpan,
Tuile-du-Nord). Verschillend vormgegeven houten dakkapellen met een
timpaanachtige bovenzijde wisselen aan de voorkant per woning de hier
gelegen topgevels af. Op het achterste dak hebben de woningen
niet-oorspronkelijke dakkapellen en dakramen. 

Voorgevel:

Per woning zijn de gevels twee vensterassen breed waarvan de linker as
een breed risaliet vormt, bekroond door een decoratieve topgevel. Het
metselwerk bestaat uit bruine baksteen (kruisverband) en is verlevendigd
met natuurstenen speklagen danwel siermetselwerkstroken. Deze
afwisseling alterneert van woning tot woning. De van woning tot woning
in hoogte verspringende bakstenen plinten zijn licht uitkragend en
voorzien van natuurstenen waterlijsten. Van iedere woning is de
hoofdingang rechts gesitueerd. Met uitzondering van nr. 127 behielden de
ingangen een originele voordeur met paneelverdeling en smeedijzeren
sierroosters. De ingangen zijn alternerend gevat onder een segmentboog
danwel een in een hanenkam uitgespaarde korfboog met natuurstenen
sluitstenen. Alternerend zijn ook de op de begane grond gelegen
vensterpartijen. Het gaat telkens om drie gekoppelde vensters, enerzijds
met segmentbogen en anderzijds met door sluitstenen ingeklemde rond- en
korfbogen. Net als bij de ingangen zijn de bogen voorzien van
boogtrommels met siermetselwerk in verblendsteen. De vensters bevatten
in geprofileerde kozijnen opgenomen schuiframen. Op de bovenverdieping
heeft iedere woning rechts een venster met een dubbel draairaam met
bovenlicht. In het risalerende geveldeel zijn de woningen alternerend
voorzien van een drielichtsvenster danwel twee gekoppelde vensters, ook
nu met draairamen en bovenlichten. De afwisselende opzet blijkt op de
bovenverdieping verder uit de toepassing van segmentbogen danwel korf-
en rondbogen, ook nu met boogtrommels die zijn verlevendigd met
verblendstenen siermetselwerk. Net als op de begane grond zijn de
kozijnen geprofileerd en behielden de bovenlichten deels hun veelruits
roedenverdeling. De decoratieve topgevels zijn voorzien van
drielichtsvensters met ook hier deels behouden gebleven roedenverdeling
in de bovenlichten, alsmede korfbogen danwel segmentbogen met
decoratieve boogtrommels. De topgevels zelf hebben schuine zijden en
worden bekroond door trapgeveltjes, afwisselend hoog en laag
doorgestoken en voorzien van sierbollen. Houten kroonlijsten met
sierklossen omklemmen de topgevels.     

Zijgevels:

Het bouwwerk wordt aan beide zijden begrensd door bebouwing. Waar de
zijgevels in het zicht zijn gebleven zijn ze blind en beraapt met
cementpleister. 

Achtergevel:

Ook aan de achterkant zijn de gevels met cementpleister afgewerkt.
Karakteristiek alhier zijn de verschillende keukenuitbouwen onder een
plat dak. Met uitzondering van nr. 121 heeft iedere woning een
ййnlaags keukenuitbouw, aansluitende op een tot aan de daklijst van de
hoofdmassa aansluitende trappenhuisuitbouw. Serres wisselen deze
bouwdelen af en vormen aan de bovenkant een balkon. Op nr. 125 is de
woning ter hoogte van het balkon uitgebouwd. De woningen hebben diverse
gevelopeningen in een wisselend formaat. Segmentbogen met boogtrommels
vormen de bovenzijde van de balkonpuien.     

Ruimtelijke indeling:

Uitgaande van de beschikbare documentatie kregen de herenhuizen een
klassieke indeling met een opzij gelegen gang en trappenhuis. Op de
begane grond werden de hoofdvertrekken en-suite opgezet. De keuken is 
op het einde van de gang gelegen. Vanuit de keuken is de  kelder
bereikbaar. Ook op de verdieping hebben de woningen een zijgang met
daarlangs gelegen kamers.  Het is niet bekend in hoeverre de
indelingsstructuren in de loop van de tijd eventuele wijzigingen
ondergingen. Op nr. 121 zijn de voor- en achterkamer evenwel
samengevoegd.    

Constructies:

Uitgaande van de in de bouwperiode gebruikelijke opzet zijn de woningen
voorzien van enkelvoudige houten balklagen. Dit wordt gestaafd door de
smeedijzeren staafankers aan de achterkant van deze herenhuizen. 

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen: 

N.v.t.

Achtergevel nr. 121. Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het uit vier herenhuizen bestaande blok aan de  Zuid Willemsvaart
121-127 heeft stedenbouwkundige waarde vanwege de samenhang met de
historische gebouwde omgeving en de historische verkavelingsstructuur
net buiten de oude stadskern van ‘s-Hertogenbosch. De met decoratieve
topgevels en andere siermotieven verlevendigde huizen hebben  door hun
opmerkelijke en markante verschijningsvorm een hoge beeldwaarde binnen
de uit divers vormgegeven panden bestaande gevelwand vlakbij de
Kasterensebrug.

2. Bouw- en/of kunsthistorische waarden

Het in 1911 gerealiseerde blok heeft architectuurhistorische waarde als
een goed en voor zover uitwendig zichtbaar vrij gaaf bewaard gebleven
voorbeeld van vroeg 20ste-eeuwse herenhuizenbouw in serie.
Karakteristiek voor de vier in ййn opzet naar een ontwerp van A.J. van
Kempen uit Den Bosch in een historiserende trant uitgevoerde herenhuizen
zijn vooral de verwijzingen naar de Hollandse Renaissance, met
topgevels, speklagen en siermetselwerkstroken.  

3. Cultuurhistorische waarden

Het object heeft cultuurhistorische waarde als een markant voorbeeld van
herenhuisarchitectuur uit de vroege 20ste eeuw. De vier herenhuizen
geven  een goede indruk van de wijze waarop de hogere middenstand in
deze periode was gehuisvest. Met zijn vroeg 20ste-eeuwse
gevelarchitectuur verwijst het blok naar de ontwikkelingen langs de in
1822-1826 aangelegde Zuid Willemsvaart waar vooral vanaf de tweede helft
van de 19de eeuw steeds meer industrie- en (voorname) woonbebouwing
ontstond. 

Het object Zuid Willemsvaart 121-127, bestaande uit een vroeg
20ste-eeuws blok met vier in ййn opzet gerealiseerde herenhuizen, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Zuid Willemsvaart 121-127                     
    ’s-Hertogenbosch, GMSP II

  PAGE  1 

