’s-Hertogenbosch

Snellestraat 40-42

Kadastraal	: ’s Hertogenbosch, G-0701 

Monumentnr.     : SOM0487

Huidige functie	: winkel-woning	Bouwjaar	: XVIB-XVIIA, voorgevel XVIIId-
	XIXa

Architect	: 

Oorspr.functie	: woon-werkhuis

 

Verbouwingen	: 1973

Archief		: Gemeente ’s-Hertogenbosch, afdeling BAM

Datum document: 25-10-2007



globale aanduiding van het perceel

Context

(Bouw)historie:

Het pand Snellestraat 40-42 vormde oorspronkelijk een geheel met het
linker buurpand. Wanneer het perceel precies gesplitst is, is niet met
zekerheid te zeggen. Hoogstwaarschijnlijk is dit in de tweede helft van
de 19de eeuw gebeurd. In de 20ste eeuw zijn er enkele wijzigingen aan
het pand doorgevoerd. In 1924 werden de woonvertrekken achter de
winkelruimte op de begane grond bij de winkel getrokken. De nieuwe
winkelruimte werd ook van een nieuwe winkelpui voorzien. In 1973 is de
indeling van het pand weer gewijzigd. De begane grond werd ingericht als
cafй. Tegen de linker zijmuur werd een gang gemaakt voor de opgang naar
de woning op de verdieping. In het laatste kwart van de 20ste eeuw is
vermoedelijk de verbinding met de begane grond van het rechter buurpand
tot stand gekomen. Deze ruimte is in gebruik als winkel en de
verdiepingen hebben de functie van woonruimte. 

Ligging:

Snellestraat 40-42 ligt aan de westelijke zijde van de Snellestraat, in
het bouwblok tussen de Snellestraat en de Postelstraat, recht tegenover
de Minderbroederstraat. Het perceel strekte zich oorspronkelijk uit tot
aan de Postelstraat. Het pand vormde vroeger een geheel met het linker
buurpand. Wanneer de percelen precies opgesplitst zijn is niet
duidelijk. Op de kadastrale kaart uit 1823 bestond er al een scheiding
tussen nr. 40-42, het linker buurpand nr. 36-38 en de achterliggende
bebouwing aan de Postelstraat. Tegenwoordig is de begane grond van het
pand samengevoegd met de begane grond van het rechter buurpand, nr. 44. 

De Snellestraat loopt langs de voormalige eerste stadsmuur en de
plaatselijk overkluisde Binnendieze, die hier destijds de functie van
stadsgracht had. De straatnaam ontstond pas in de tweede helft van de
17de eeuw, toen de straat vernoemd werd naar het pand “De Drie
Snellenkens” (nr. 32-34).

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Het perceel
is volledig bebouwd. Het voorhuis omvat een deels onderkelderde
(achterste gedeelte) begane grond, twee verdiepingen en een
zolderverdieping met een borstwering. Het achterhuis bestaat uit een
begane grond, insteekverdieping, twee verdiepingen en een
zolderverdieping met borstwering onder een schilddak met de nok haaks op
de voorgevel. Onder het achterhuis zit een dichtgestort keldertje. Het
dak is gedekt met rode muldenpannen en in het dakvlak aan de voorzijde
zit een dakkapel. Achter het pand is een (inmiddels bebouwde)
binnenplaats.

Voorgevel:

De twee vensterassen brede voorgevel is opgetrokken in baksteen en is
geschilderd. Ter plaatse van de pui is het metselwerk gestuct. De
winkelpui uit 1924 is in hoofdvorm nog aanwezig, doch de invulling van
de ingang en de vensters is vernieuwd. Links op de begane grond zit een
ingang met rechts hiervan een groot etalagevenster en een even breed
6-ruits bovenlicht. Op zowel de eerste als de tweede verdieping zijn
twee vensters met een T-schuifraam en bovenlicht. De kozijnen hebben een
duivejagersprofilering en zijn voorzien van toognagels. Boven de
vensters zit een strekse boog en onder de vensters op de tweede
verdieping is een rollaag zichtbaar. De gevel wordt afgesloten door een
hoofdgestel met architraaf, fries met velden en rozetten en drie fraai
gesneden consoles onder een kroonlijst. Dit hoofdgestel loopt door over
de gevel van het linker buurpand, Snellestraat 36-38.

Ruimtelijke indeling:

Over de ruimtelijke indeling van het pand is geen recente documentatie
voorhanden. Op basis van de verbouwingstekening uit 1973 kan het
volgende over de indeling gezegd worden: De trap naar de eerste
verdieping ligt tegen de linker zijgevel en de trap naar de tweede
verdieping is tegen de rechter zijgevel geplaatst. Op de verdiepingen
loopt tegen deze rechter zijgevel, zowel in het voorhuis als in het
achterhuis, een rookkanaal. De dwarsmuur tussen het voorhuis en het
vaste achterhuis is op de verdiepingen nog aanwezig.

Constructies:

In een beschrijving uit 1987 is het volgende opgenomen over de
constructies van het pand: de verdiepingsbalklagen zijn enkelvoudig. De
zolderbalklaag is samengesteld. De grenen schaarspanten met balk zijn
voorzien van windschoren.

De linker zijmuur is gemeenschappelijk met het linker buurpand.
Waarschijnlijk geldt dit ook voor de rechter zijmuur.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Snellestraat 40-42 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net buiten de eerste stadsmuur en
in de zichtlijn van de Minderbroedersstraat. De gevel van het pand vormt
hierdoor een straatbeeldafsluiting. Het perceel liep oorspronkelijk door
tot aan de achterliggende Postelstraat. De gevelwanden van de
Snellestraat vormen vrijwel in hun geheel een fraai historisch ensemble.
De lijstgevel met fraai hoofdgestel vormt een geheel met het linker
buurpand. Hierdoor is het geheel zeer beeldbepalend binnen deze
gevelwand aan de Snellestraat. 

2. Bouw- en/of kunsthistorische waarden

Achter de fraaie, vermoedelijk laat 18de-eeuwse gevel gaat een
laatmiddeleeuwse of 17de-eeuwse kern schuil. Intern zijn er
constructieve onderdelen van deze waardevolle oude kern bewaard
gebleven, zoals kelders en muurwerk. Het gebouw heeft dan ook hoge
bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern 16de-
of 17de-eeuws woon-werkhuis waarin diverse vernieuwingen herkenbaar zijn
uit verschillende historische perioden. De vermoedelijk laat 18e-eeuwse
lijstgevel, de indeling uit de 19de eeuw en de wijziging in de pui uit
1924 zijn de meest duidelijk herkenbare elementen die deze verschillende
perioden markeren.

Het object Snellestraat 40-42, bestaande uit een laatmiddeleeuws 16de-
of 17de-eeuws woon-werkhuis met waardevolle 18de-eeuwse lijstgevel en
19de-eeuwse indeling,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Snellestraat 40-42                            
          ’s-Hertogenbosch, GMSP II

  PAGE  1 

