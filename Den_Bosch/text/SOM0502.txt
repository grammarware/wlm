’s-Hertogenbosch

Vughterstraat 199-201

Kadastraal	: ’s Hertogenbosch, G-2718

Monumentnr.     : SOM0502

Huidige functie	: winkel-woning	Bouwjaar	: XIXB, oudere kern

Architect	: 

Oorspr.functie	: woon-werkhuis

 

Verbouwingen	: 1964, 1971, 1994, 1999

Archief		: Gemeente ’s-Hertogenbosch, afdeling BAM

Datum document: 04-05-2007



 

globale aanduiding van het perceelContext

(Bouw)historie:

Het pand Vughterstraat 199-201 stond vroeger bekend onder de historische
naam “De Engel”. Het heeft aan de linkerzijde een (thans) overbouwd
steegje dat naar dit huis genoemd is. In de loop van de 19de eeuw is het
gebouw gewijzigd/vernieuwd. De oudere kern van het pand is echter nog
steeds zichtbaar in de zijgevel in het steegje “Achter den Engel”.
Het metselwerk hier dateert nog uit de late 16de eeuw. De constructieve
elementen van het gebouw (kap en balklagen) zijn in 1964 vernieuwd, na
een grote brand. Vervolgens is het pand ook in de jaren 1971, 1994 en
1999 gewijzigd.

Ligging:

Het pand ligt op een smal perceel aan de noordelijke zijde van de
Vughterstraat (oorspronkelijk Vughterdijk) op de voor Den Bosch
kenmerkende smalle strookverkaveling tussen straat en achterliggende
Westwal aan de Dommel, buiten de tweede stadsmuur uit de 14de eeuw.
Links van het pand loopt een thans overbouwd steegje (Achter den Engel).
Het geheel is onderdeel van een gevelwand met voornamelijk 19de eeuwse
gevels. Veel van deze panden aan de Vughterstraat hebben een oudere,
soms zelfs middeleeuwse, kern. Door de eeuwen heen is de Vughterstraat,
die in opzet een stadsuitbreiding uit de 14de eeuw is en vanuit het
zuiden van ’s-Hertogenbosch naar de Markt loopt, een belangrijke
uitvalsweg geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis onder een
schilddak met betonpannen. Het voorhuis omvat een hoge begane grond, een
verdieping en een zolder. Het achterhuis heeft een half boven de grond
liggende kelder, een verdieping en zolderverdieping. 

Voorgevel:

De 19de-eeuwse voorgevel is gepleisterd. Deze lijstgevel is tijdens de
herstelwerkzaamheden na de brand in 1964 niet gewijzigd. In 1999 is de
pui vernieuwd. Links in de begane grond zit de getoogde ingang tot het
steegje Achter den Engel. Rechts hiervan de winkelpui met de volgende
indeling: winkeltoegang met bovenlicht, etalagevenster met bovenlicht en
de ingang tot de bovenwoning, eveneens met bovenlicht. De pui wordt
afgesloten door een kroonlijst. Op de verdieping zijn drie vensters
zichtbaar. De lekdorpels van deze vensters vallen in de cordonlijst die
de verdieping van de begane grond scheidt. In de kozijnen met
duivenjagers vernieuwde ramen en een bovenlicht met glas-in-lood
(mogelijk uit de jaren 1920). Boven deze vensters een schijnstrek in het
pleisterwerk. De gevel wordt afgesloten door een eenvoudige gestucte
fries en houten kroonlijst.

Zijgevels:

De linker zijgevel is voor een klein gedeelte zichtbaar, namelijk in het
steegje. Hier is schoon metselwerk te zien (wildverband), mogelijk
daterend uit de late 16de eeuw. In een gedeelte van deze muur bevindt
zich een houten balk.

Achtergevel:

De achtergevel is geheel nieuw (mogelijk vernieuwd tijdens werkzaamheden
in 1979) en is maar gedeeltelijk zichtbaar vanwege de aanbouw. De gevel
is opgetrokken in baksteen en heeft op de verdieping ten minste ййn
venster met draairamen en een bovenlicht. Boven het venster een rollaag.

Ruimtelijke indeling:

Tekeningen van het pand uit 1964 laten de volgende indeling zien: De
gehele oppervlakte van de begane grond is in gebruik als winkel. De
brandmuur tussen voor- en achterhuis scheidt de winkel van het
kantoor-bedrijfsgedeelte. Rechts van deze winkel- en bedrijfsruimte ligt
een lange hal met in het voorste deel de trap naar de bovenliggende
woning. Op de verdieping zijn de woonruimtes. Tegen de rechter zijmuur
de trap. Tegen de voorgevel over de gehele breedte van het pand de
woonkamer, links tegen de muur de keuken, badkamer en slaapvertrekken.
Op de zolder zijn nog enkele slaapvertrekken.

 

Constructies:

Beide zijmuren van het gebouw zijn gemeenschappelijk met de belendende
panden. Alleen links ter plaatse van de begane grond, aan het overbouwde
steegje, is er sprake van een zelfstandige muur. Over de constructie van
het pand wordt in een opname uit 1979 het volgende gezegd: De kelder
heeft een enkelvoudige balklaag, die waarschijnlijk in 1964 is
aangebracht. Ook de balklagen van de eerste verdieping en de zolder zijn
enkelvoudig. De kap is in 1964 vernieuwd en heeft verbeterde Hollandse
spanten.

Het plafond van het steegje links van het pand wordt gevormd door houten
balken en planken.

Interieurelementen:

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Tegen de achtergevel staat een (recente) ййnlaags achterbouw.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 199-201 heeft stedenbouwkundige waarde vanwege de
ligging op oude kavels, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. Daarnaast is het van belang vanwege de overbouwde
steeg aan de linker zijde van het pand.

Samen met de belendende panden en de overige bebouwing (met voornamelijk
19de-eeuwse voorgevels) aan de Vughterstraat heeft het geheel een
ensemblewaarde. 

2. Bouw- en/of kunsthistorische waarden

Het object heeft architectuur- en bouwhistorische waarde als 19de-eeuws
woonhuis met een oudere (XVI of XVII) kern. Het is een goed voorbeeld
van een voorhuis met vast achterhuis, waarvan de indeling in grote
lijnen nog intact is. 

3. Cultuurhistorische waarden

Goed voorbeeld van een 19de-eeuws pand met oudere kern. Het geheel is
typerend voor de bebouwing aan de Vughterstraat: panden met veelal laat
19de-eeuwse gevels op smalle en diepe percelen die voornamelijk een
woon-werk bestemming hebben. Als representant van de ontwikkelingen in
de tweede helft van de 19de eeuw, toen vele oude huizen langs de
belangrijkste straten in Den Bosch geheel of gedeeltelijk werden
vernieuwd en van nieuwe voorgevels werden voorzien, vaak in samenhang
met de nieuwe winkelfunctie, heeft het pand dan ook cultuurhistorische
waarde.

Het object Vughterstraat 199-201, bestaande uit een in kern
laatmiddeleeuws huis met achterhuis, links begrensd door een steegje, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vughterstraat 199-201                         
   ’s-Hertogenbosch, GMSP II

  PAGE  1 

