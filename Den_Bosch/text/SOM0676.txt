’s-Hertogenbosch

Snellestraat 30

Kadastraal	: ’s Hertogenbosch, G-5851

Monumentnr.     : SOM0676

Huidige functie	: winkel-woning	Bouwjaar	: XVIIId-XIXa, kern XVII

Architect	: 

Oorspr.functie	: woon-werkhuis

 

Verbouwingen	: 1977, 1985

Archief		: Gemeente ’s-Hertogenbosch, afdeling BAM

Datum document: 16-10-2007



globale aanduiding van het perceelContext

(Bouw)historie:

Van het pand Snellestraat 30, vroeger “Het Swaentje” genaamd, is
bekend dat de houten voorgevel in 1645/46 vervangen is door een stenen
voorgevel. In de loop van de 18de en 19de eeuw is het geheel ingrijpend
verbouwd. De huidige voorgevel dateert uit het laatste kwart van de 18de
of het begin van de 19de eeuw met een pui uit het eerste kwart van de
20ste eeuw. Inwendig zijn diverse elementen van de oude 17de-eeuwse kern
van het pand bewaard gebleven. Zo zijn er nog oude kelders en ook zijn
de 17de-eeuwse samengestelde balklagen nog aanwezig. In 1977 en 1985
zijn er enkele kleine wijzigingen doorgevoerd.

Ligging:

Het pand ligt aan de westelijke zijde van de Snellestraat, ййn pand
verwijderd van de hoek met het Begijnstraatje. De bebouwing aan deze
zijde van de straat ligt net buiten de eerste ommuring. Op de kadastrale
kaart uit 1823 heeft het perceel al nagenoeg dezelfde vorm als nu. 

Het gedeelte van deze straat tussen de Schapenmarkt en de
Minderbroedersstraat had oorspronkelijk geen naam. De reden hiervoor kan
gelegen zijn in de functie als achterstraat van de huizen aan de
Schapenmarkt. De straat loopt langs de eerste stadsmuur en de
Binnendieze, die hier de functie van stadsgracht had. In de loop van de
tijd heeft de straat verschillende namen gehad. Pas in de tweede helft
van de 17de eeuw, mogelijk toen er meer huizen over de Binnendieze
werden gebouwd, kreeg ook dit deel van de straat de naam Snellestraat,
vernoemd naar een pand daar, “de Drie Snellenkens”.

Beschrijving

Algemeen (hoofdvorm, kap):

Het pand bestaat uit een voorhuis met een smaller vast achterhuis. Het
voorhuis omvat een kelder (onder het achterste deel), begane grond,
verdieping en zolder onder een haaks op de voorgevel gesitueerd zadeldak
met schild. Het dak is gedekt met rode pannen. Het smallere achterhuis
heeft een kelder en begane grond onder een plat dak. Het perceel is
geheel bebouwd. 

Voorgevel:

De twee vensterassen brede voorgevel dateert uit het laatste kwart van
de 18de of het eerste kwart van de 19de eeuw, is opgetrokken in
baksteen, geschilderd en heeft een gepleisterde plint. Op de begane
grond zit een houten pui met puibalk (XXa). Deze bevat links en rechts
van een centrale winkelingang met bovenlicht een venster met bovenlicht
boven een borstwering. Boven de puibalk is een Ѕ steens rollaag in het
metselwerk zichtbaar. Op de verdieping heeft het pand twee vensters met
6-ruits schuiframen. Uiterst links en rechts in de gevel zijn enkele
staafankers zichtbaar. Deze markeren de verankering van de voorgevel aan
de zijmuren. De gevel wordt afgesloten door een hoofdgestel met
architraaf, houten fries en een kroonlijst.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel van het pand is niet zichtbaar vanuit de openbare ruimte.
Op een verbouwingstekening uit 1983 staat deze gevel als volgt
weergegeven: De gepleisterde achtergevel van het voorhuis heeft rechts
op de begane grond een ingang en op de verdieping twee vensters. Het
rechter venster heeft een 4-ruits raam en het linker venster een 6-ruits
raam. Gekoppeld aan dit linker venster zit een ingang die toegang
verschaft tot het dakterras op het platte dak van het achterhuis. De
gevel wordt afgesloten door een eenvoudige daklijst. De achtergevel van
het ййnlaags achterhuis bevat rechts een ingang en links een venster.

Ruimtelijke indeling:

In een beschrijving uit 1977 wordt het volgende gezegd over de
ruimtelijke indeling van het pand: Het achterste gedeelte van het
voorhuis is onderkelderd. Hierdoor ligt de begane grond vloer van het
voorhuis 40 cm. boven peil. Deze kelder was destijds niet toegankelijk
en had oorspronkelijk een ingang vanuit de gang links in het pand. Deze
gang is het restant van een inpandig steegje. De winkel op de begane
grond is door middel van een binnenpui van de achterliggende ruimtes
gescheiden. De kelder onder het achterhuis zorgt er ook voor dat de
begane grond van het achterhuis iets boven peil ligt. Deze kelder is
toegankelijk vanuit het links van het pand gelegen steegje en is in
gebruik bij het linker buurpand. De trap naar de verdieping en zolder
ligt in het achterste gedeelte van het voorhuis. Tegen de linker zijmuur
van het voorhuis zit op de verdieping een stookplaats. In de rechter
achterhoek van het voorhuis loopt een groot rookkanaal.

Constructies:

In de beschrijving uit 1977 wordt het volgende gezegd over de
constructies van het pand: De eerste verdiepingsbalklaag (XVII) van het
voorhuis bestaat uit vier vakken moer- en kinderbalken met hol en bol
geprofileerde sleutelstukken. De kap van het voorhuis is in het begin
van de jaren 1980 vernieuwd. De kelder onder het achterhuis heeft een
tongewelf in de breedterichting en de balklaag (XVII, twee vakken) is
samengesteld. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden. 

Interieurelementen:

Op de begane grond van het voorhuis is nog een oude binnenpui aanwezig
die het winkelgedeelte scheidt van de achterliggende ruimtes. Over
eventuele andere waardevolle interieurelementen is geen documentatie
voorhanden. 

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Snellestraat 30 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. De gevelwanden van de Snellestraat vormen vrijwel
in hun geheel een fraai historisch ensemble. De voorgevel uit het
laatste kwart van de 18de of vroege 19de eeuw met de vroeg 20ste-eeuwse
winkelpui is van architectonisch belang.

2. Bouw- en/of kunsthistorische waarden

Het feit dat er achter de gevel een oudere kern schuil gaat geeft het
geheel bouwhistorische waarde. Zo zijn de samengestelde balklagen uit de
17de eeuw nog aanwezig en heeft het pand nog een kelder uit dezelfde
periode. 

3. Cultuurhistorische waarden

Het gebouw heeft cultuurhistorische waarde als zijnde een in kern
17de-eeuws woon-werkhuis waarin diverse vernieuwingen herkenbaar zijn
uit verschillende historische perioden. De laat 18e-eeuwse of vroeg
19de-eeuwse lijstgevel met de winkelpui uit het eerste kwart van de
20ste eeuw zijn de meest duidelijk herkenbare elementen die deze
verschillende perioden markeren.

Het object Snellestraat 30, bestaande uit een 17de-eeuws woon-werkhuis
met markante laat 18de-eeuwse of vroeg 19de-eeuwse voorgevel en
winkelpui uit het eerste kwart van de 20ste eeuw, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Snellestraat 30                               
             ’s-Hertogenbosch, GMSP II

  PAGE  1 

