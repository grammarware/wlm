’s-Hertogenbosch

Vughterstraat 257

Kadastraal	: ’s Hertogenbosch, G-4587

Monumentnr.     : SOM0707

Huidige functie	: woonhuis	Bouwjaar	: XIXb/c, pui 1947, oude kern       
                          Architect	: 

Oorspr.functie	: woon-werkhuis

 

Verbouwingen	: 1947, 1985

Archief		: Gemeente ’s-Hertogenbosch, afdeling BAM

Datum document: 24-05-2007



                                                                   
globale aanduiding van het perceel

Context

(Bouw)historie:

Het pand Vughterstraat 257 is grotendeels het resultaat van een
verbouwing van een ouder pand in het tweede of derde kwart van de 19de
eeuw. In deze periode was het gebouw in gebruik als winkel-woonpand.
Mogelijk zijn er intern nog elementen van de oudere kern bewaard
gebleven, zoals het metselwerk van de zijmuren. In 1947 heeft er een
verbouwing plaatsgevonden, waarbij ook de voorgevel is aangepakt. De pui
werd vervangen door een nieuwe met een tufstenen detaillering (plint,
speklagen). Bekend is dat van circa 1900 tot midden jaren veertig van de
20ste eeuw er in het pand een slagerij gevestigd was. 

Ligging:

Het pand ligt op een perceel aan de noordelijke zijde van de
Vughterstraat (oorspronkelijk Vughterdijk) op de voor Den Bosch zo
kenmerkende smalle strookverkaveling tussen straat en achterliggende
Westwal aan de Dommel, buiten de tweede stadsmuur uit de 14de eeuw.
Oorspronkelijk heeft het perceel doorgelopen tot aan de Westwal. Het
geheel is onderdeel van een gevelwand met voornamelijk 19de-eeuwse
gevels. Veel van deze panden aan de Vughterstraat hebben een oudere,
soms zelfs middeleeuwse, kern. Door de eeuwen heen is de Vughterstraat,
die in opzet een stadsuitbreiding uit de 14deeeuw is en vanuit het
zuiden van ’s-Hertogenbosch naar de Markt loopt, een belangrijke
uitvalsweg geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. Ondanks de in de jaren veertig van de 20ste eeuw gewijzigde
voorgevel past het pand toch goed in de straatwand van de Vughterstraat.

Beschrijving

Algemeen (hoofdvorm, kap):

Het pand heeft een rechthoekige plattegrond en bestaat uit een begane
grond, verdieping en zolder onder een mansardekap. De nok van het dak
ligt haaks op de voorgevel en het geheel is gedekt met gesmoorde Oud
Hollandse pannen. Rechts tegen de achtergevel (noord-west) is een smal
ййnlaags aanbouwtje geplaatst.

Voorgevel:

De voorgevel is opgetrokken in schoon metselwerk (staand verband met
knipvoeg) en is in de pui voorzien van een tufstenen plint en speklagen
en hardstenen kordonlijsten op de verdiepingen. 

Links in de begane grond de getoogde toegang tot het pand met deur,
getoogd gedeeld bovenlicht met glas-in-lood en een ontlastingsboor in
tufsteen. Het brede getoogde venster rechts van deze ingang heeft
dezelfde detaillering. De verdieping heeft twee vensters met schuifraam
en bovenlicht met glas-in-lood in kozijnen met een kwarthol profiel en
toognagels. De vensters ter plaatse van de zolderverdieping hebben
dubbele draairamen. Ook deze kozijnen hebben een kwarthol profiel en
toognagels. Boven alle vensters op de verdieping zit een strek.

De gevel wordt afgesloten door een hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing.  

Achtergevel:

De achtergevel is niet zichtbaar vanuit de openbare ruimte.

Ruimtelijke indeling: 

Naar aanleiding van de tekeningen uit 1985 kan over de ruimtelijke
indeling van het pand het volgende gezegd worden: Links in de gevel is
de ingang van het pand met hierachter een gang en de trap naar de
verdieping. Achter de trap loopt de gang door tot de achtergevel. Rechts
van deze gang zijn woonvertrekken gesitueerd (voorheen was het voorste
gedeelte in gebruik als winkelruimte). Op de verdieping en zolder zijn
woonvertrekken. Tegen de voor- en achtergevel een kamer. Hier tussenin
zijn het trappenhuis en sanitair geplaatst. Deze bordestrap is tijdens
de verbouwing in 1947 nieuw geplaatst en op de begane grond verplaatst
naar de hal tegen de linker zijmuur.

Constructies:

Over de constructie van het pand is geen documentatie voorhanden. Dit
geldt ook voor de zijmuren. Waarschijnlijk heeft het pand
gemeenschappelijke zijmuren met de buurpanden. 

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 257 heeft stedenbouwkundige waarde vanwege de
samenhang met de historische gebouwde omgeving. Beide gevelwanden van de
Vughterstraat vormen vrijwel in hun geheel een historisch ensemble.
Daarnaast ook vanwege de voor Den Bosch kenmerkende smalle
strookverkaveling tussen straat en achterliggende Westwal aan de Dommel.
De fraai vormgegeven winkelpui in Wederopbouw architectuur
vertegenwoordigt een architectonische waarde.

2. Bouw- en/of kunsthistorische waarden

Mogelijk zijn er in het pand Vughterstraat 257 nog elementen van de
oudere kern behouden. Daarom is er sprake van een bouwhistorische
waarde. Daarnaast vertegenwoordigt de fraai vormgegeven pui uit 1947 een
kunsthistorische waarde.

3. Cultuurhistorische waarden

Het gebouw heeft cultuurhistorische waarde als goed en typisch voorbeeld
van een naoorlogse verbouwing van een 19de-eeuws pand.

Het object Vughterstraat 257, bestaande uit een goed bewaard gebleven
19de-eeuws pand (mogelijk nog met oudere kern) met een fraaie
Wederopbouw pui (1947), is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 257                             
          ’s-Hertogenbosch, GMSP II

  PAGE  1 

