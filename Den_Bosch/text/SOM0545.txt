’s-Hertogenbosch

Empelsedijk 20

Kadastraal	: ’s-Hertogenbosch, T-6697

Monumentnr.	: SOM0545

Huidige functie	: woonhuis	Bouwjaar	: omstreeks 1925

Architect	: 

Oorspr.functie	: woonhuis

 

Verbouwingen	: 1999 

Archief		: Gemeente ’s-Hertogenbosch, afdeling BAM

Datum document: 15-04-2009



globale aanduiding van het perceelContext

(Bouw)historie:

Het betreft een woonhuis in Oud-Empel, een lintdorp aan de Maas dat
tengevolge van de oorlogshandelingen in de winter van 1944-1945 vrijwel
geheel is verwoest.  

De oorsprong van het dorp Empel is op zijn minst terug te volgen tot de
Romeinse Oudheid, men heeft er de resten van een uit die periode
daterende tempel gevonden. In de Middeleeuwen was Empel met Meerwijk een
heerlijkheid waarvan de kern in het huidige Oud-Empel lag. 

Bij de wederopbouw na de oorlog werd besloten het dorp niet meer in het
oude dijktalud te herbouwen. De kern van het nieuwe Empel werd verlegd
naar het zuiden en vandaar dat er daar dan ook sprake is van een
wederopbouwdorp (Empel-Slot). In 1971 is dit dorp tezamen met Meerwijk
binnen de grenzen van de gemeente ’s-Hertogenbosch komen te liggen. 

Dit geldt dan ook voor het aan de Maas bewaard gebleven deel van het
oude Empel, met onder meer verspreid liggende boerderijen en
dorpswoningen waarvan het onderhavige object er een is. 

 

Dit huis bevindt zich aan de noordzijde van de dijk, op korte afstand
van de A2 die op een welhaast nietsontziende wijze het oude en nieuwe
Empel van elkaar scheidt. Het pand ligt er direct ten westen van een
pleintje waaraan in 2000 een Mariakapel is gebouwd, welke naar de oude
Sint Landolinuskerk verwijst die hier tot november 1944 heeft gestaan.
Ten oosten van de Mariakapel resteert het r.k. kerkhof. In de
onmiddellijke nabijheid van het onderhavige pand bevinden zich diverse
andere historische objecten welke de oorlog dus eveneens wonder boven
wonder hebben overleefd.   

Het huis is neergezet als een redelijk ruime dorpsvilla en maakte in het
verleden deel uit van de kernbebouwing van het lintdorp. Onbekend is wie
het ontwerp leverde. De woning dateert uit omstreeks 1925 en is
uitgevoerd in een voor die periode karakteristieke 
traditioneel-zakelijke landhuisstijl. Er is verwantschap met de
vernieuwende villa- en landhuisbouw zoals die vooral omstreeks de Eerste
Wereldoorlog op gang was gekomen. 

Karakteristiek is onder meer de ingetogen opzet, met slechts een minimum
aan bijzondere gevelaccenten. De vensters met luiken en de hoge met
pannen gedekte kap sluiten aan bij de klassieke Hollandse huizenbouw en
in de toepassing van een erker zijn overeenkomsten met de Engelse
landhuisbouw te zien (bay-window). De middenas wordt geaccentueerd door
een risaliet met een dakhuis. Van een bijzonder karakter is hier de in
een decoratieve zandstenen gevelstrook doorgestoken ingangspartij.     

Voor zover uitwendig zichtbaar onderging de villa geen ingrijpende
moderne wijzigingen waardoor het authentieke karakter goed behouden is
gebleven. De langs de voortuin gelegen hekwerken dateren uit 2000 en
werden tegelijk met de toenmalige dijkverbetering gerealiseerd. 

            

           

Ligging:

Het pand ligt op een eigen perceel aan de noordzijde van de Empelsedijk,
direct ten zuiden van de uiterwaarden langs de rivier de Maas. Hier
bevindt het object zich langs het deel van de dijk dat ten westen van de
A2 ligt. Deze weg bevindt zich vlakbij de villa. Aan de oostzijde van
het pand is de oude r.k. begraafplaats van Empel gelegen, tezamen met
een recent gerealiseerde Mariakapel. Het pand maakt deel uit van een
concentratie van dorpsbebouwing, als onderdeel van een langgerekt lint
met woonhuizen, bedrijfjes en enige horeca aan weerskanten van het
dijktracй.  

De oude r.k. begraafplaats. 

 

Beschrijving

Algemeen (hoofdvorm, kap):

Het pand heeft een vierkante plattegrond en bestaat uit ййn bouwlaag
met een onder een tentdak gevatte zolderverdieping. Het dak is gedekt
met rode verbeterde Hollandse pannen en heeft houten lijstgoten met dito
sierklossen. De goten vormen de beлindiging van een bakstenen
sierstrook met een rollaag. In de top van het dak bevindt zich een
bakstenen schoorsteen. Op het voorschild sluit een fors dakhuis aan (zie
hieronder). Twee houten dakkapellen flankeren het dakhuis. Ze hebben een
plat dakje en zijn eveneens verlevendigd met klossen. De 4-ruits ramen
zijn vernieuwd. Vergelijkbare dakkapellen bevinden zich op het linker-
en achterschild. Het linker schild bevat bovendien een hoge bakstenen
schoorsteen. Op het rechter schild sluit een trappenhuisuitbouw in de
vorm van een dakhuis met een plat dak aan (zie hieronder). De gevels van
het pand zijn gemetseld in bruine baksteen in kruisverband met
snijvoegen. Ze hebben licht uitkragende plinten met een zandstenen
waterlijst. Ook de lekdorpels van de vensters op de begane grond zijn in
zandsteen uitgevoerd. Vensters en ingangen kregen een houten invulling. 

  

Voorgevel:

De voorgevel (zuidkant) heeft een op een middenrisaliet gebaseerde
symmetrische opzet, maar links van het risaliet bevindt zich een
erkeruitbouw en rechts zijn er twee vensters. De erker is driezijdig en
heeft een gemetselde borstwering en een plat dak. Aan de voorkant
bevinden zich twee enkelruits (= zonder roedenverdeling) ramen en twee
dito bovenlichten. De erkerwangen hebben ййn enkelruits raam met een
bovenlicht en een houten paneelluik. Alle bovenlichten zijn gevuld met
decoratief glas-in-lood. Hetzelfde geldt voor de bovenlichten van de
enkelruits schuiframen in de twee rechts van het risaliet gelegen
vensters. Ook hier zijn houten paneelluiken toegepast. De vensters
worden beлindigd door een bakstenen strek. Bakstenen wangen omklemmen
het hardstenen bordes dat naar de in het risaliet gelegen ingangspartij
leidt. De onder een decoratieve schouderboog gevatte ingang is voorzien
van een enkelvoudige paneeldeur met een ‘spionnetje’ en wordt
geflankeerd door twee nevenlichten met een rondboog en decoratief
glas-in-lood. De schouder- en rondbogen reiken in de zandstenen
gevelstrook die de ingangspartij beлindigt en die is verlevendigd met
enkele uitgehouwen sierdetails. Langs de bovenrand van deze strook
bevinden zich vier kleine bovenlichten met een enkelruits raampje met
decoratief glas-in-lood. Ze zijn gevat onder gezamenlijke rollagen die
op een in het midden geplaatste zandstenen sluitsteen aansluiten.
Hierboven bevindt zich een balkon met een smeedijzeren sierhek. Dit
balkon markeert de bovenzijde van het risaliet en is bereikbaar vanuit
een licht terugwijkend dakhuis met een zadeldak en een van enig
siermetselwerk voorziene topgevel. Een ingang met een vernieuwde
balkondeur wordt geflankeerd door twee smalle vensters met een
enkelruits raam. De balkondeur is voorzien van een 6-ruits deurraam
onder een segmentboog. Bovenin de topgevel bevindt zich een kleine
oculus met een 4-ruits raampje.   

      

Zijgevels:

Aan de rechterzijde (oostkant) ontvangt de woning links daglicht via een
venster met een schuifraam en luiken als in de voorgevel. Uiterst rechts
bevindt zich een venster met een vernieuwde invulling die bestaat uit
een dubbel draairaam en een 4-ruits bovenlicht. In de middelste as bevat
de gevel twee kleine vensters met een enkelruits raampje, net als de
overige tot nu toe hier vermelde vensters beлindigd met een bakstenen
strek. Het dakhuis waarin het centrale deel van de gevel uitmondt bevat
een hoog trappenhuisvenster met drie enkelruits ramen met glas-in-lood.
Dit venster wordt beлindigd door een rollaag. 

De linker zijgevel (westkant) heeft rechts een venster als in de
voorgevel. Verder zijn er nog twee gevelopeningen, waarvan het in de
middelste as van de gevel gelegen exemplaar een klein formaat heeft.    

Ruimtelijke indeling:

Het interieur is niet bezocht. Er is geen nadere documentatie
voorhanden. 

Constructies:

Ook hierover is geen nadere documentatie voorhanden. De kap zal uit
houten gordingen bestaan. 

 

Interieurelementen

Over eventuele waardevolle interieurelementen is geen documentatie
voorhanden. Het interieur is mede beschermd voor zover het monumentale
waarden omvat.

Erf, bijgebouwen, diversen:

Langs de voortuin bevindt zich een in 1999 gerealiseerde (buiten de
bescherming vallende) omheining.  

Literatuur/bronnen:

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vos, A. (voorzitter red.), ’s-Hertogenbosch. De geschiedenis van een
Brabantse stad 1629-1990, Zwolle/’s-Hertogenbosch 1997

 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Empelsedijk 20 heeft stedenbouwkundige waarde vanwege de
samenhang met de historische gebouwde omgeving. Langs het ten westen van
de A2 gelegen gedeelte van de Empelsedijk maakt het pand deel uit van de
deels nog uit historische panden bestaande lintbebouwing van Oud-Empel.
Door zijn markante opzet met een dakhuis, een erkeruitbouw en een
zorgvuldig vormgegeven ingangspartij heeft het bouwwerk hier belangrijke
beeldbepalende waarde. Tezamen met de naastgelegen r.k. begraafplaats
c.a. behoort het object tot een waardevol historisch ensemble.   

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en
overwegend gaaf voorbeeld van een dorpsvilla uit de periode van het
interbellum. Karakteristiek voor dit in een traditioneel-zakelijke trant
vormgegeven landhuisje is de vrij ingetogen opzet met enkele bijzondere
gevelaccenten en markante onderdelen zoals een dakhuis met balkon alsook
een erkeruitbouw.  

3. Cultuurhistorische waarden

Het gebouw heeft cultuurhistorische waarde als een markant voorbeeld van
villabouw binnen de dijkbebouwing van een aan de Maas gelegen lintdorp.
Als een restant van de in de kern van het vroegere dorp Empel (nu
Oud-Empel) gelegen bebouwing vormt het object een belangrijke
illustratie van de dorpshistorie. Deze waarde wordt versterkt doordat
zich nagenoeg direct ernaast de oude r.k. begraafplaats van Empel
bevindt die tot de oorlogsverwoestingen in 1944-1945 deel uitmaakte van
een kerkelijk ensemble. Empelsedijk 20 maakt tezamen met het kerkhof
deel uit van de historische bebouwing direct rondom de verdwenen kerk.  
 

Het object Empelsedijk 20, bestaande uit een vrijstaande dorpsvilla uit
omstreeks 1925, is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Empelsedijk 20 (Oud-Empel)                    
 ’s-Hertogenbosch, GMSP II

  PAGE  4 

