’s-Hertogenbosch

Kerkstraat 19

Kadastraal	: ’s Hertogenbosch, H-4413

Monumentnr.     : SOM0624

Huidige functie	: winkel - woning	Bouwjaar	: kern XV, voorgevel ca.1860 

Architect	: 

Oorspr.functie	: woon-werkhuis

 

Verbouwingen	: 1993

Archief		: Gemeente ’s-Hertogenbosch, afdeling BAM

Datum document: 14-08-2007



					       globale aanduiding van het perceel

			Context

(Bouw)historie:

Het pand Kerkstraat 19 dateert in kern uit

de 15de eeuw, zoals blijkt uit de oorspronkelijke opzet met voorhuis en
vast achterhuis en de oude zijmuren met spaarvelden en kaarsnissen.
Waarschijnlijk in de 16de of 17de eeuw is het keldergewelf in het
voorhuis tussen de zijmuren aangebracht. Rond het midden van de 19de
eeuw werd de voorgevel vernieuwd in de vorm van een lijstgevel en in de
late 19de eeuw is er een winkelpui geplaatst die nog voor een groot deel
behouden is. In het laatste kwart van de 19de of het eerste van de 20ste
eeuw zijn de verdiepingsbalklagen, de achtergevel en de kap vervangen,
en is rechts op de kleine achterplaats een tweelaags uitbouw gebouwd.
Het overblijvende deel van de achterplaats is in de late 20ste eeuw 
bebouwd met een eenlaags aanbouw.

Heden is in het pand een winkel gevestigd met woonruimte op de
verdiepingen. 

Ligging:

Het gebouw is gelegen aan de zuidwestzijde van de Kerkstraat in een
gesloten gevelwand. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de eeuw - begin 13de) stond er aan het noordwestelijke uiteinde van de
straat, bij de Markt, waarschijnlijk een huis, maar is dat later
gesloopt om over het perceel een verbinding met de kerk te creлren,
waarbij ook een opening in de oudste stadsmuur uit de vroege 13de eeuw
werd gemaakt. Bij de stadsuitbreiding in de eerste helft van de 14de
eeuw kwamen de gehele straat en de kerk binnen de stadsmuren te liggen.
Het onderhavige pand ligt net buiten de voormalige eerste stadsmuur, die
een vijftal meters naar het noordwesten was gelegen. Na de ontmanteling
van de stadsmuur werden aan de buitenzijde percelen uitgegeven. Van
origine was het perceel breder: waarschijnlijk is het later opgesplitst
in de percelen Kerkstraat 21 en 19.

Het onderhavige perceel, dat geheel bebouwd is, grenst aan de
achterzijde aan bebouwing die bij het rechter buurpand Kerkstraat 13-17
hoort. 

Beschrijving

Algemeen (hoofdvorm, kap):

Het pand heeft een smalle langwerpige plattegrond. Het pand bevat een
kelder, een begane grond, een verdieping en een zolder met hoge
borstwering. Het zadeldak heeft een wolfseinde aan de voorzijde en is
gedekt met gesmoorde pannen. Er zit een kleine sprong in de nokhoogte op
ongeveer eenderde van de diepte van het pand. Aan de achterzijde is er
op de voormalige plaats rechts een tweelaags aanbouw met een plat dak
(19de-eeuws?) en links een recent eenlaags bouwdeel.

 

Voorgevel:

De voorgevel is een symmetrische gepleisterde lijstgevel daterend van
rond het midden van de 19de eeuw. Op de begane grond is een winkelpui
met dunne gepleisterde penanten, met rechts een (recent verbrede) ingang
en links een etalagevenster. Onder het venster een gepleisterde
borstwering met een lijst langs de bovenzijde. Ter weerszijden van de
gevelopening en tussen de ingang en het venster zijn drie gecanelleerde
houten stijlen met recent gewijzigde ‘basementen’ en gesneden
quasi-beslag in Hollands-maniлristische stijl. Kapiteeltjes dragen een
houten puilijst met architraaf, fries en kroonlijst. Boven de buitenste
stijlen bevinden zich gesneden consoles onder de kroonlijst. Dit motief
verraadt dat de linker deurstijl iets naar links is verplaatst om de
ingang te verbreden: hier is de stijl namelijk iets verschoven ten
opzichte van de console. Het etalagevenster bevat een raam verdeeld in
een onder- en een bovenraam. De deur en het bovenlicht erboven zijn
recent. Op de verdieping bevindt zich een cordonlijst met direct
daarboven twee vensters. De vensters bevatten kozijnen met
duivenjager-profiel en T-schuiframen. Deze indeling herhaalt zich op de
tweede verdieping, maar de vensters zijn hier iets lager. De gevel wordt
afgesloten door een houten classicistisch hoofdgestel met een architraaf
en fries en een geprofileerde kroonlijst met een tandlijst. 

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte, maar volgens
een opnameschets van de afdeling BAM uit 1993 betreft het een topgevel
uit het laatste kwart van de 19de eeuw of het eerste van de 20ste.

Ruimtelijke indeling:

Volgens een documentatierapport en opmetingsschetsen van de afdeling
BAM, alsmede een bouwtekening uit 1993 is de ruimtelijke indeling als
volgt. De thans niet meer toegankelijke kelder vertoont nog sporen van
een indeling in voor- en achterhuis. De ingang zat in het midden in het
voorhuis tegen de brandmuur. Op de begane grond is er een winkelruimte
in het voorhuis, met daarachter een gang tegen de rechter zijmuur met
links daarvan een steektrap en twee achter elkaar gelegen kamers. Op de
verdieping is de indeling het zelfde, maar hier is de ruimte in het
voorhuis verdeeld in twee ruimtes achter elkaar, gescheiden door een
houten binnenpui. Op de verdieping bevinden zich rookkanalen tegen de
achterzijde van de brandmuur en in de voorkamer tegen de linker zijmuur.
Op de zolder is er een voorkamer met een rookkanaal tegen de linker
zijmuur, en een grotere achterkamer.

Constructies:

Volgens het documentatierapport van de afdeling BAM uit 1993 bevat het
pand de volgende constructies. De kelder onder het voorhuis heeft een
tongewelf in langsrichting. Of dat ook geldt voor de kelder onder het
achterhuis is niet duidelijk. Het gewelf van de voorste kelder is jonger
dan de 15de-eeuwse rechter zijmuur. In deze muur zijn op begane
grondniveau direct achter de voorgevel twee door halfsteens bogen
gedekte spaarvelden. Onder de tweede spaarboog bevinden zich vier
gekoppelde kaarsnissen. De bodem van deze kaarsnissen lag op minder dan
20 cm boven de huidige winkelvloer, hetgeen betekent dat de
oorspronkelijke vloer aanzienlijk lager moet hebben gelegen. Dit duidt
er ook op dat het keldergewelf niet tot de oorspronkelijke 15de-eeuwse
bouwmassa behoort. Tussen beide spaarvelden is er een in het metselwerk
uitgespaarde ruimte voor een muurstijl. Dit duidt er op dat de
verdiepingsbalklaag eens deel heeft uitgemaakt van een houtskelet. De
linker zijmuur dateert ook uit de 15de eeuw. Beide muren zijn
gemeenschappelijk met de buurpanden. De verdiepingsbalklagen zijn geheel
enkelvoudig (XIXd / XXA). De kap heeft A-spanten met blokkeels en alleen
links kreupele stijlen (XIXd / XXA).

De tweelaags aanbouw rechts op de voormalige achterplaats heeft een
eerste verdiepingsbalklaag die bestaat uit hergebruikte eiken
kinderbinten.

Interieurelementen:

Volgens het rapport van de afdeling BAM uit 1993 is het metselwerk van
de rechter zijmuur ter plaatse van de spaarbogen beschilderd met een
patroon van gele vierkanten (14x14 cm) die zwart zijn omrand.

Erf, bijgebouwen, diversen:

Het perceel is geheel bebouwd.

  Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object Kerkstraat 19 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat vormen een fraai
historisch ensemble. Daarnaast heeft het pand aanmerkelijke
architectonische waarde omdat het met zijn gave gepleisterde lijstgevel
van rond het midden van de 19de eeuw en laat-19de-eeuwse winkelpui
duidelijk herkenbaar is als historisch winkel/woonhuis.

2. Bouw- en/of kunsthistorische waarden

Het pand heeft bouwhistorische waarde omdat het een historisch huis is
met een kern uit de 15de eeuw (zijmuren), waarin in verschillende fasen
veranderingen zijn doorgevoerd. De lijstgevel van rond 1850, de
laat-19de-eeuwse winkelpui en de kap, balklagen, achtergevel en aanbouw
van rond 1900 zijn uitingen daarvan.

3. Cultuurhistorische waarden

Het gebouw heeft cultuurhistorische waarde als zijnde een werk-woonhuis
met een kern uit de 15de eeuw, waarin diverse vernieuwingen herkenbaar
zijn uit verschillende historische perioden, zoals het keldergewelf uit
de 16de-17de eeuw en de voorgevel met winkelpui uit de 19de eeuw.

Het object Kerkstraat 19, een huis met een kern uit de 15de eeuw, een
lijstgevel van rond het midden van 19de eeuw en een laat 19de-eeuwse
winkelpui, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Kerkstraat 19				’s-Hertogenbosch, GMSP II

  PAGE  1 

