’s-Hertogenbosch

Vughterstraat 21

Kadastraal	: ’s Hertogenbosch, G-5224

Monumentnr.     : SOM0692

Huidige functie	: winkel-woning	Bouwjaar	: ca. 1875, kern XV-XVII

Architect	: 

Oorspr.functie	: woon-werkhuis

 

Verbouwingen	: 1922, 1928, 1958

Archief		: Gemeente ’s-Hertogenbosch, afdeling BAM

  

globale aanduiding van het perceel

Context

(Bouw)historie:

Het pand Vughterstraat 21 stond vroeger bekend onder de naam “De
vergulde Brabantse Ketting”. Vanaf het midden van de 19de eeuw was er
een apotheek in het pand gevestigd en rond 1900 huisvestte het De
Amsterdamse Kruidenierswinkel. Achter de uit circa 1870-1880 daterende
voorgevel zijn restanten van het in kern veel oudere huis bewaard
gebleven. 

In 1922 is er op de begane grond tegen de rechter zijmuur van het
voorhuis een gang aangebracht en in 1928 is een smalle aanbouw tegen de
achtergevel met een verdieping onder plat dak verhoogd. In 1958 is de
19de-eeuwse winkelpui vervangen door een nieuwe winkelpui met inloop.
Deze pui is in het laatste kwart van de 20ste eeuw nogmaals gewijzigd.
Ook tegenwoordig is de begane grond in gebruik als winkel en op de
verdiepingen wordt gewoond. 

Ligging:

Het pand ligt op een smal en langgerekt perceel aan de noordwestelijke
zijde van de Vughterstraat, binnen de tweede ommuring uit de 14e eeuw,
vlakbij de Schapenmarkt. Op de kadastrale minuut van 1823 is zichtbaar
hoe het perceel destijds doorliep tot aan de achterliggende Stoofstraat.
Waarschijnlijk is het perceel halverwege de 19de eeuw opgedeeld. Het
geheel is onderdeel van een gevelwand aan de Vughterstraat met
voornamelijk 19e-eeuwse gevels. Veel van de panden aan deze straat
hebben een oudere, vaak middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14e eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis en een vast achterhuis. Onder het
achterhuis ligt een kelder. Het geheel heeft een begane grond, twee
verdiepingen en een zolderverdieping onder een zadeldak met
voordakschild en achterdakschild. Het dak is gedekt met rode Hollandse
pannen. Links tegen de achtergevel staat een smalle aanbouw met twee
bouwlagen onder een plat dak (XXa/b). De begane grond van deze uitbouw
loopt door tot aan de perceelgrens aan de achterzijde.

Voorgevel:

De voorgevel is uitgevoerd in schoon metselwerk (kruisverband), en is
twee vensterassen breed. De gevel is op de hoeken, ter plaatse van de
verdiepingen, voorzien van gepleisterde hoekkettingen. De begane grond
heeft een pui uit het laatste kwart van de 20ste eeuw met een
natuurstenen bekleding. Rechts in de pui is de toegang tot de
bovenwoning gesitueerd. Links de toegang tot de winkel. Op zowel de
eerste als de tweede verdieping twee getoogde vensters met een
geprofileerde, gestucte omlijsting. De kozijnen hebben een
duivenjagerprofilering en bevatten T-schuiframen. De lekdorpels onder
deze vensters zijn opgenomen in een hardstenen kordonlijst. De gevel
wordt afgesloten door een hoofdgestel met architraaf, een fries met
verdiepte velden en een geprofileerde kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. Op een
tekening uit 1928 staat de achtergevel als volgt afgebeeld: Links tegen
de gevel een tweelaags aanbouw onder een plat dak. Rechts hiervan op de
begane grond een brede gevelopening met openslaande tuindeuren. Op de
eerste verdieping een venster met T-raam en strek. Dit venster wordt op
de tweede verdieping twee maal herhaald. De gevel is recht afgesloten
met een eenvoudige lijst.

Ruimtelijke indeling: 

Op een bouwtekening uit 1958 is de ruimtelijke indeling van het pand als
volgt weergegeven: Rechts van de winkelruimte op de begane grond van het
voorhuis ligt een gang die voert naar het trappenhuis. Dit trappenhuis
ligt tussen het voor- en achterhuis. De gang tegen de rechter zijmuur
loopt door tot de achtergevel van het achterhuis en komt uit in de
smalle aanbouw. De ruimte achter het trappenhuis op de begane grond van
het achterhuis is onderdeel van de winkelruimte. De verdiepingen, die in
gebruik zijn als woonhuis, zijn niet weergegeven op de tekening.
Mogelijk wordt de indeling van de begane grond, met rechts een gang en
links de vertrekken, hier voortgezet. Tegen de linker zijmuur van het
achterhuis is op de begane grond een stookplaats ingetekend. 

Constructies:

Tijdens een onderzoek van de kelder en een deel van de begane grond van
het pand is geconstateerd dat achter de 19de-eeuwse voorgevel oudere
bouwrestanten behouden zijn gebleven. Zo heeft het voorhuis een
samengestelde verdiepingsbalklaag (moerbalken en kinderbinten) . Over de
balklagen op de verdiepingen is geen documentatie voorhanden. De kelder
onder het achterhuis heeft een tongewelf haaks op de voorgevel en is
bereikbaar middels een toegang in de achtergevel. Over de zijmuren is
geen documentatie voorhanden. Waarschijnlijk heeft het pand
gemeenschappelijke zijmuren met de buurpanden, zoals veelal gebruikelijk
in dit deel van de Vughterstraat.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als 19e-eeuws winkel-woonhuis, gelegen op een smal perceel binnen de
tweede ommuring van de stad uit de 14e eeuw heeft het pand Vughterstraat
21 stedenbouwkundige waarde. Tevens is het van belang vanwege de ligging
op een oud kavel dat tot halverwege de 19de-eeuw doorliep tot aan de
achterliggende Stoofstraat, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. De markante lijstgevel met hoekkettingen is een goed
en gaaf voorbeeld van architectuur uit het derde kwart van de 19de eeuw.

2. Bouw- en/of kunsthistorische waarden

Als 19e-eeuws winkel-woonhuis met een oudere kern heeft het pand
bouwhistorische waarde. De oude structuur van het pand met voor- en vast
achterhuis en oude kelder is bewaard gebleven. In het voorhuis is boven
de eerste bouwlaag de oude moer- en kinderbalklaag aanwezig. 

3. Cultuurhistorische waarden

Vughterstraat 21 heeft cultuurhistorische waarde als representant van de
ontwikkelingen in de tweede helft van de 19e eeuw, toen vele oude huizen
langs de belangrijkste straten in Den Bosch geheel of gedeeltelijk
werden vernieuwd en vaak van nieuwe voorgevels werden voorzien. Het is
bovendien van belang als woon-werkhuis met een op grond van de
aangetroffen bouwrestanten als laatmiddeleeuws te dateren oorsprong.

Het object Vughterstraat 21, bestaande uit een 19de-eeuws
winkel-woonhuis met een oudere kern, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 21                              
         ’s-Hertogenbosch, GMSP II

  PAGE  4 

