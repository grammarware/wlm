’s-Hertogenbosch

Hinthamerstraat 134-134a-134b

Kadastraal	: ’s Hertogenbosch, H-6317

Monumentnr.     : SOM0422

Huidige functie	: winkel-woning 	Bouwjaar	: XV-XVI, voorgevel ca.1860 

Architect	: 

Oorspr.functie	: woon-werkhuis

 

Verbouwingen	: 1978, 1983, 2002, 2008

Archief		: Gemeente ’s-Hertogenbosch, afdeling BAM

Datum document: 26-04-2007, aanpassing 10-03-2008



							globale aanduiding van het perceel

				Context

(Bouw)historie:

Het pand Hinthamerstraat 134, vanouds genaamd “de Drie
(Brand)emmerkes”, dateert in kern uit de 15de of 16de eeuw, en bevat
onder andere nog muren, balklagen en kapjukken uit die periode. In de
17de of 18de eeuw is er een nieuw bouwvolume schuin rechts achter het
pand op het brede erf gebouwd, grenzend aan het Slijpersstraatje. Dit
volume, dat tegen de rechter achterhoek van het hoofdvolume stond,
functioneerde als achterhuis. Enige jaren geleden zijn de twee bouwdelen
gesplitst, en daarom is het losse achterzijhuis (Slijpersstraatje 4)
niet in deze beschrijving opgenomen. Rond 1860 werd de voorgevel van het
hoofdpand verbouwd tot gepleisterde lijstgevel. In 1978 is de indeling
van het pand vrijwel geheel gewijzigd ten bate van de creatie van twee
woningen in het pand. Het dak op het achterhuis, dat in 1923 was
afgeplat, werd hierbij weer opgebouwd. In 1983 is de pui gewijzigd en
werd er een aparte opgang naar de woningen gecreлerd met een gang langs
de linker zijmuur. Bij de verschillende verbouwingen zijn de gevels ook
gerenoveerd, met nieuwe ramen in historiserende stijl. In 2008 zijn
enkele dakkapellen en dakramen gerealiseerd en is in de woning van nr.
134 een schouw verwijderd.

Thans bevat het pand een winkel en twee woningen.

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. De Hinthamerstraat loopt vanaf de
Markt oostwaarts om verderop naar het noorden te knikken.

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. Een deel van de straat
zal echter al eerder bebouwd zijn geweest, en mogelijk geldt dat ook
voor het onderhavige perceel.

Het langwerpig perceel liep van oorsprong waarschijnlijk door tot aan de
Binnendieze, maar is vermoedelijk later vanuit het Slijpersstraatje
verder verkaveld. Op de kadastrale kaart van 1823 behoort het
achterzijhuis Slijpersstraatje 4 ook nog tot de zelfde kadastrale
eenheid, en loopt het perceel door tot achter het huidige
Slijpersstraatje 10. Heden is het perceel nog slechts ongeveer half zo
groot. 

Aan de achterzijde ligt een plaats die behoort tot het perceel van
Slijpersstraatje 4.

Beschrijving

Algemeen (hoofdvorm, kap):

Het pand is gebouwd op een langwerpige rechthoekige plattegrond. Het
bestaat uit een voorhuis met vast achterhuis. Het gebouw heeft een hoge
begane grond een verdieping en een zolder met borstwering. Het zadeldak
heeft een klein wolfseinde aan de voorzijde, en is gedekt met rode
opnieuw verbeterde Hollandse pannen. Dakkapellen en daklichten zijn van
recente datum.

Voorgevel:

De symmetrische voorgevel is een gepleisterde van schijnvoegen voorziene
lijstgevel van rond 1860, met op de hoge begane grond een houten
winkelpui van rond 2000 in laat 19de-eeuwse stijl, met een hardstenen
borstwering waarvan onderdelen zijn hergebruikt. De pui bevat ter
weerszijden ingangen. De pui wordt aan de bovenzijde door een waterlijst
afgesloten. Op beide verdiepingen zijn er twee vensters met nieuwe
houten lekdorpels en nieuwe venstervullingen met kozijnen met
kraalprofiel. Op de eerste verdieping bevatten deze zesruits schuiframen
en op zolder lage tweeruits ramen. Boven de verdiepingsvensters zijn er
strekse bogen aangegeven in de schijnvoegen van het pleisterwerk, en
boven de zoldervensters hanekammen. De gevel wordt beлindigd door een
classicistisch hoofdgestel met gepleisterd fries en geprofileerde houten
kroonlijst.  

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is een topgevel met vertind metselwerk, waarvan in ieder
geval de bovenste twee bouwlagen (die zichtbaar zijn uit het
Slijpersstraatje) nieuw zijn opgetrokken met een renovatie in 1983.
Volgens opname door de afdeling BAM uit 1976 en 1982-84, was er op de
begane grond een deur met een raam ernaast, en ter plaatse van de
voormalige achterdeur was in het verlengde van de gang een toilet
aangebouwd. Heden bevindt zich op de verdieping rechts een gevelopening.
Op zolder is er een zesruits schuifraam onder een halfsteens rollaag.

Ruimtelijke indeling:

Aan de linkerzijde van het pand loopt van voor tot achter een gang,
waarvan het voorste deel in 1983 is teruggebouwd. Ter plaatse van de
brandmuur tussen het voorhuis en het achterhuis bevindt zich een trap,
waarin een restant van een oudere spiltrap zit verwerkt. Deze trap
bedient de verspringende vloerniveaus van voor- en achterhuis. De
indeling van het pand is verder vrijwel geheel gewijzigd in 1978 en
1983.

Constructies:

Bij opnames door de afdeling BAM in 1976 en 1982-84 zijn de volgende
zaken waargenomen. In het voorhuis zijn er samengestelde balklagen,
verdeeld in vier vakken. Het voorste balkvak van de zolderbalklaag is
waarschijnlijk in de 19de eeuw verhoogd. Op een aantal plaatsen zijn er
nog ongeprofileerde sleutelstukken. De zolderbalklaag heeft aan de
linkerzijde een aantal langwerpige consoles, die waarschijnlijk dienst
doen als opvang voor de verbrede borstwering. 

Getuige foto’s uit 1978 en 1984 bestaat (het bovenste deel van?) de
brandmuur uit een vakwerkconstructie die met metselwerk in ingevuld. In
het achterhuis hebben de samengestelde balklagen drie vakken. De kap in
het voorhuis heeft grenen schaarspanten. De sporen zijn gedeeltelijk van
hergebruikte eiken sporen samengesteld (gemerkt met gezaagde merken). In
het achterhuis zijn er een drietal dekbalkjukken, waarop tussen 1923 en
de renovatie in 1981 een plat dak heeft gelegen. Voordien waren er
sporengespannen met nokgording, en tegenwoordig is er een nieuw
zadeldak. Een dekbalkjuk staat ter plaatse van de brandmuur en is hier
door later metselwerk in opgenomen. De zijmuren zijn waarschijnlijk
gemeenschappelijk met de buurpanden.

Interieurelementen:

Volgens de opnamen uit 1976 en 1982-84 was er op de eerste verdieping in
de voorkamer een rijk geprofileerde houten schouw (XVIIIB). Vermoedelijk
is deze kort daarop verwijderd en vervangen door een betonnen schouw,
die recentelijk is gesloopt. 

Erf, bijgebouwen, diversen:

Linksachter het pand (aan de westzijde) is er een kleine eenlaags
aanbouw, die het toilet bevatte. Dit is onderdeel van het
monument.Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand heeft stedenbouwkundige waarde vanwege de samenhang met de
historische gebouwde omgeving en de historische perceelsstructuur. Beide
gevelwanden van de Hinthamerstraat vormen vrijwel in hun geheel een
fraai historisch ensemble, en ook het pand Slijpersstraatje 4, het oude
achterzijhuis, valt tot dit waardevolle historische ensemble te rekenen.
Daarnaast heeft het pand aanmerkelijke architectonische waarde als
historisch woonhuis met een fraaie lijstgevel uit het derde kwart van de
19de eeuw. 

2. Bouw- en/of kunsthistorische waarden

Het pand Hinthamerstraat 134 heeft bouwhistorische waarde omdat het nog
duidelijk herkenbaar is als historisch huis met een kern die
waarschijnlijk uit de 15de of 16de eeuw dateert, waarin naderhand bij
diverse verbouwingen wijzigingen zijn aangebracht. Meest opvallende
elementen hiervan zijn de fraaie gepleisterde lijstgevel van rond 1860
en de 18de-eeuwse houten schouw in voorkamer op de verdieping. Ook de
relatie met het voormalige achterzijhuis Slijpersstraatje 4 is
bouwhistorisch van belang.

3. Cultuurhistorische waarden

Het gebouw heeft cultuurhistorische waarde als zijnde een in kern
15de-16de-eeuws woon-werkhuis waarin diverse vernieuwingen herkenbaar
zijn die min of meer typisch zijn voor de verschillende historische
perioden, zoals de voorgevel van rond 1860.

Het object Hinthamerstraat 134 bestaande uit een in kern 15de-16de-eeuws
voorhuis met vast achterhuis, met oude houtconstructies, houten schouw
en gepleisterde 19de-eeuwse lijstgevel is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 134-134a-134b                
’s-Hertogenbosch, GMSP II

  PAGE  3 

