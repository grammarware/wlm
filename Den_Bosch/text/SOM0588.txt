’s-Hertogenbosch

Hinthamerstraat 80

Kadastraal	: ’s Hertogenbosch, H-0617

Monumentnr.     : SOM0588

Huidige functie	: restaurant - woning	Bouwjaar	: late middeleeuwen
(kern), voorgevel ca.1865 

Architect	: 

Oorspr.functie	: woon-werkhuis

 

Verbouwingen	: 1914, 1919, 1962, 2002

Archief		: Gemeente ’s-Hertogenbosch, afdeling BAM

Datum document: 11-04-2007



						globale aanduiding van het perceel

			Context

(Bouw)historie:

Het pand Hinthamerstraat 80, vanouds genaamd “de Vier Sterren”,
dateert getuige de hoge begane grond in kern uit de late middeleeuwen en
is sterk verbouwd rond 1860. Onder het achterste deel van het pand ligt
een oude kelder. Het gebouw vormt heden ten dage ййn geheel, maar
blijkens de indeling van de kelder was er vroeger een indeling in een
voor- en een achterhuis.

Volgens een bouwtekening uit 1914 werd de voorkamer op de begane grond
destijds tot winkel verbouwd, waarbij een groot etalageraam twee
kleinere ramen verving en het voorste deel van de gang tegen de linker
zijmuur verdween. In 1962 werd de pui gewijzigd en is de winkel naar
achter uitgebreid. In die tijd was er een slagerij in het pand
gevestigd. Achter het huis lag een kleine plaats met daarachter een
klein gebouwtje. Dit is al aangegeven in de kadastrale kaart van 1823.
Eind 20ste eeuw werd de plaats bebouwd met een eenlaags volume, en in
2002 werd het dwarse zadeldakje van het kleine eenlaags gebouwtje
vervangen door een plat dak. Ook is de wenteltrap uit de tweede helft
van de 19de eeuw vervangen door steektrappen.

Ligging:

Het pand is gelegen aan de noordzijde van de Hinthamerstraat in een
gesloten gevelwand tussen de straatjes In den Boerenmouw en de Zusters
van Orthenpoort. De Hinthamerstraat is al sinds de late 12de eeuw een
van de drie belangrijke straten die het centrum van de stad  (de Markt)
met het omliggende gebied verbinden. Bij de stadsuitbreiding in de
eerste helft van de 14de eeuw kwam de Hinthamerstraat binnen de
stadsmuren te liggen. Een deel van de straat zal echter al eerder
bebouwd zijn geweest, en mogelijk geldt dat ook voor het onderhavige
perceel.

Tegenover het pand ligt het kerkhof en de beeldbepalende noordelijke
transeptarm van de St. Janskerk. Achter de aanbouwen achterop het
perceel ligt het bebouwde perceel In den Boerenmouw 5.

Beschrijving

Algemeen (hoofdvorm, kap):

Het pand is gebouwd op een langwerpige min of meer rechthoekige
plattegrond die taps toe loopt naar achteren. Het gebouw omvat een
kelder, een hoge begane grond, twee verdiepingen en een zolder met
borstwering onder een zadeldak met voor- en achterschild. Dit dak is
gedekt met gesmoorde opnieuw verbeterde Hollandse pannen en bijbehorende
nokvorsen.

Voorgevel:

De voorgevel is grotendeels symmetrisch. Het betreft een gepleisterde
lijstgevel daterend uit omstreeks 1865. De bouwlagen worden in de
voorgevel gescheiden door drie cordonlijsten. Op de hoge begane grond is
er tussen smalle penanten een grote gevelopening uit 1962 met een groot
etalageraam met een messing kozijn en links daarvan de ingang met houten
deur en bovenlicht uit de tweede helft van de 20ste eeuw. Op de
verdiepingen zijn er steeds twee vensters met gepleisterde profileringen
er omheen met afgeronde bovenhoeken en a-symmetrische kuiven. De
kozijnen hebben een kwarthol profiel en dateren net als de ramen uit de
bouwtijd van de gevel. Op de eerste en tweede verdieping zijn er hoge
vensters met zesruits schuiframen. De derde verdieping heeft het
karakter van een mezzanino, met twee lage vensters met stolpramen. De
gevel wordt afgesloten door een classicistisch hoofdgestel met een
gepleisterde architraaf en fries, en een geprofileerde houten
kroonlijst.

Zijgevels:

De zijgevels van het pand zijn amper van buiten zichtbaar. Alleen van de
oostelijke zijmuur is het bovenste deel vanaf de straat te zien omdat
het boven het buurpand uitsteekt. Het muurwerk is mogelijk uitgevoerd
met hergebruikte bakstenen.

In het achterhuis zijn in 2003 door de afdeling BAM kleine delen van het
muurwerk van de zijgevels bekeken, waarbij deze (laat) 19de-eeuws bleken
te zijn (de linker in machinale steen).

Achtergevel:

De achtergevel is niet zichtbaar vanuit de openbare ruimte. Volgens
bouwtekeningen is de oude achtergevel op de begane grond grotendeels
opengebroken.

Ruimtelijke indeling:

Het pand is ййn geheel, maar blijkens de plaats van de kelder onder
het achterste deel van het pand is er wel een verdeling geweest in voor-
en achterhuis. Blijkens een bouwtekening uit 1997 was de indeling als
volgt. Op de begane grond is er een ruime voorkamer met daarachter een
gang tegen de linker zijmuur. Rechts van die gang ligt een grote
achterkamer (keuken, doorlopend in de eenlaags aanbouw met plat dak op
de vm. binnenplaats) Tussen de voor- en de achterkamer bevinden zich nog
restanten van een spilloze wenteltrap (Engelse trap) ongeveer halverwege
de diepte van het pand, met rechts daarnaast een kleine tussenkamer
(koelcel). Voor en achter deze tussenkamer zijn er forse tussenmuren.
Een moderne steektrap heeft de functie van de oude trap overgenomen. 

Op de verdiepingen ligt er steeds een gangetje tegen de westelijke
zijmuur, en zijn er dunne tussenwanden die de ruimtes verdelen in een
voor- en achterkamer met kleine ruimtes ertussen.

Constructies:

Bij waarnemingen door de afdeling BAM in 1995 en 2003 zijn de volgende
zaken in het interieur van het pand vastgesteld.

De kelder onder het achterste deel van het pand heeft een tongewelf in
de lengterichting van het pand, met aan de voorzijde een half tongewelf
dwars daarop. 

In de voor- en de achterkamers zijn er rookkanalen tegen de rechter
(oostelijke) zijmuur. De balklagen zijn alle enkelvoudig. In het
achterhuis hebben de balken van de eerste verdiepingsvloer een kwart
ronde profilering. De eerste verdiepingsvloer in het voorhuis heeft een
recente balklaag. 

De kap rust op bijzondere spanten met een halfronde vorm gemaakt van aan
elkaar geboute kromme balken (Philibertspant) waartegen de gordingen
zijn afgesteund, maar met makelaars naar de nokgording. 

Interieurelementen:

De keldervloer is gedekt met rode plavuizen. Aan de achterzijde bevindt
zich een dichtgezet kelderlicht, en in de noordwestelijke hoek is er nog
een kolenbak.

In het achterhuis zijn er op de begane grond in de twee achter elkaar
liggende kamers stucplafonds, waarbij het achterste is voorzien van
lijstwerk en een centraal ornament. Ook boven de gang en in beide kamers
op de eerste verdieping en in de voorkamer op de tweede verdieping zijn
er stucplafonds met lijsten en ornamenten. De stucplafonds dateren uit
de tweede helft van de 19de eeuw. Dit geldt ook voor de
raamomtimmeringen op de eerste en tweede verdieping aan de voorzijde.
Deze omtimmering is vooral rijk uitgevoerd in de voorkamer op de eerste
verdieping, en dat geldt ook voor het plafond aldaar.

Erf, bijgebouwen, diversen:

De voormalige plaats is tussen 1995 en 1997 bebouwd met een eenlaags
aanbouw met plat dak. Daarachter staat een klein eenlaags bouwvolume
(19de-eeuws?) waarvan in 2002 de kap is vervangen door een plat dak.
Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 80 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. De ligging tegenover het kerkhof van de St.
Jan met zicht op het indrukwekkende transept draagt ook bij aan de
stedenbouwkundige waarde. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
huis, met een gepleisterde lijstgevel van rond 1865.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een laatmiddeleeuwse kern, onder andere herkenbaar aan de kelder onder
het achterhuis en de hoge begane grond, waarin bij diverse verbouwingen
moderniseringen zijn doorgevoerd. De lijstgevel van rond 1865 en de
winkelpui uit 1962 zijn daarvan de meest duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een historisch
woon/werkhuis waarin diverse vernieuwingen herkenbaar zijn uit
verschillende perioden, zoals de nieuwe voorgevel van rond 1865 en de
winkelpui uit 1962.  

Het object Hinthamerstraat 80, bestaande uit een in kern
laat-middeleeuws huis met een gepleisterde lijstgevel van rond 1865, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 80		’s-Hertogenbosch, GMSP
II

  PAGE  1 

