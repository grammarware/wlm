Waardestelling Verwersstraat 76

Beschrijving.

Het meest linkse noordelijke pand, dat oorspronkelijk als een
bewaarschool met woning heeft gediend,  grenst aan de in de jaren
zeventig van de 20e eeuw opgetrokken nieuwbouw van Brabant water. Het
pand dateert in zijn geheel uit 1900. Mogelijk resteren er onder de
begane grondvloer, in de gemeenschappelijke rechter zijmuur, de
zwaardere dwarsmuur (brandmuur?) en in de tuin nog oudere structuren. 

In de tuin is tijdens recente sloopwerkzaamheden een beerput
aangetroffen.   

Het pand omvat een tweelaags huis met zolderverdieping aan de
Verwersstraat en een tweelaagse, plat gedekte, achterbebouwing waarvan
een gedeelte uit ййn bouwlaag bestaat met een tuinkamer met
lessenaarsdakje.

Tegen het pand is later een tweelaagse aanbouw toegevoegd. Achter het
pand bevindt zich een binnenstadstuin die toegankelijk is vanaf het
binnenterrein van het aangrenzende perceel van Brabant Water en door een
berging die aansluit op het Koestraatje.

Het interieur en de indeling uit 1900 zijn voor het grootste deel
bewaard gebleven met aan de linkerzijde een gang met een aangrenzend
portaal met fraai gesneden deuromlijstingen en lambriseringen. De trap
naar de verdieping is een eenvoudige bordestrap met op de verdieping een
balustrade met gedraaide balusters.

De binnendeuren bestaan voor een deel nog uit paneeldeuren met
geprofileerde omlijstingen.

Tegen de rechter zijmuur zit een rookkanaal met een marmeren
schoorsteenmantel.

De plafonds zijn aan het oog onttrokken door moderne systeemplafonds.

De tuinkamer bezit een fraaie pui met roedenverdeling naar de
aangrenzende stadstuin.

Het pand bezit een bijzonder fraaie bakstenen voorgevel met loggia,
getoogde kozijnen met roeden in de bovenlichten, hardstenen waterlijsten
en ornamenten en een jaartal steen. Op het samengestelde dak, dat door
kruispannen gedekt wordt, een door de gootlijst stekende geveltop,
dakkapel en een terracotta piron.

Opvallend zijn de iets schuin lopende (gerende) perceelsgrenzen die in
de voorgevel tot in elk detail zijn doorgezet. 

Waardestelling.

I)	      Cultuurhistorische waarden

++  Het pand (1900) is van belang als voorbeeld van een stedelijke
bewaarschool annex woning.

Architectuurhistorische waarde

+  Zorgvuldig gedetailleerde bakstenen voorgevel met loggia, Vlaamse
gevel, getoogde vensters. Goeddeels authentiek interieur met
lambriseringen, deuromlijstingen, rookkanaal met marmeren
schoorsteenmantel. 

III)     Ensemblewaarden

+  Het pand is gesitueerd op de laatmiddeleeuwse verkaveling van de
Bossche binnenstad, welke doorgaans wordt gekenmerkt door een
aaneengesloten smalle en diepe parcellering, op regelmatige afstand
onderbroken door smalle stegen langs de naastgelegen achtererven.

Gaafheid/Herkenbaarheid

++  Het pand qua verschijningsvorm in- en uitwendig gaaf.

Zeldzaamheid

+ Het pand heeft een relatief hoge zeldzaamheidswaarde als voorbeeld van
een bewaarschool, daterend van rond de eeuwwisseling.

 

 

