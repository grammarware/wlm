’s-Hertogenbosch

Hinthamerstraat 92, 92a-d

Kadastraal	: ’s Hertogenbosch, H-1954

Monumentnr.     : SOM0438

Huidige functie	: twee winkels en woningen	Bouwjaar	: 1839

Architect	: 

Oorspr.functie	: woonhuis

 

Verbouwingen	: 1955, 1956, 1996, 2003

Archief		: Gemeente ’s-Hertogenbosch, afdeling BAM

Datum document: 17-04-2007



globale aanduiding van het perceel

Context

(Bouw)historie:

Het pand Hinthamerstraat 92, vanouds geheten “Neynsels fundatie”,
dateert op de linker zijmuur na uit 1839. Het huis werd gebouwd in
opdracht van advocaat Mr. N. Sassen. Het betrof een breed, en daardoor
voornaam woonhuis.

In 1955 is in de grote achterruimte op de zolder een appartement
ingebouwd. In 1956 zijn de twee huidige winkelpuien gebouwd ter
vervanging van een woonhuispui, en is ook de indeling van het woonhuis
gewijzigd. In 1996 vond er een verbouwing plaats in de linker winkel,
waarbij de portiek werd afgesloten met een nieuwe ingang, en er in de
winkel een toegang werd gemaakt tot de kelder, die toen ook werd
verhoogd.

Ligging:

Het pand is gelegen aan de noordzijde van de Hinthamerstraat in een
vrijwel gesloten gevelwand. De Hinthamerstraat is al de late 12de eeuw
een van de drie belangrijke straten die het centrum van de stad (de
Markt) met het omliggende gebied verbinden. Bij de stadsuitbreiding in
de eerste helft van de 14de eeuw kwam de Hinthamerstraat binnen de
stadsmuren te liggen.

Ter linkerzijde ligt een direct aangrenzend pand en ter rechterzijde is
er een kleine steeg, en die aan de voorzijde is afgescheiden van de
straat middels een muur op de begane grond. Aan de achterzijde ligt een
ruime tuin die zich uitstrekt tot aan de Binnendieze. In de tuin
bevinden zich eenlaags bouwdelen met platte daken aan de achterkant en
tegen de beide zij-begrenzingen. 

Beschrijving

Algemeen (hoofdvorm, kap):

Het pand Hinthamerstraat 92 heeft een langwerpige vrijwel rechthoekige
plattegrond die achter de voorgevel lichtelijk schuin naar links (naar
het noordwesten) wegloopt. Het gebouw is relatief breed in vergelijking
tot de meeste andere huizen in de Hinthamerstraat en elders in de
binnenstad van Den Bosch. Daardoor werd het mogelijk om op de hoge
begane grond twee winkels naast elkaar te vestigen. Het gebouw bevat een
kelder (linksachter), een begane grond, twee verdiepingen en een zolder,
onder een zadeldak met voor- en achterschild dat is gedekt met gesmoorde
Hollandse pannen. Aan de achterzijde zijn er een aantal eenlaags
aanbouwen met platte daken uit de 20ste eeuw. 

Voorgevel:

De voorgevel is een bakstenen lijstgevel uit 1839, met een symmetrische
opzet van vier traveeлn breed, en op de begane grond twee winkelpuien,
daterend uit 1956. 

De hoge pui heeft een symmetrische indeling. Onderlangs is er een lage
plint van staande afgeschuinde bakstenen, daarboven een sokkelzone die
is betegeld met zwarte geglazuurde tegels en die wordt afgesloten door
een bakstenen rollaag. Deze zone loopt door in de portieken (waarvan de
linker recent is dichtgezet met een nieuwe deur met bovenlicht) en over
de muur die de steeg aan de oostzijde van de straat afsluit. De pui is
gepleisterd en wit geschilderd, tot aan de cordonlijst van de eerste
verdieping. Links in de gevel is er een afgesloten portiek, en rechts in
de gevel nog een authentieke portiek met grijze vloertegels, achterin
een ingang met houten deur met grote ruit naar de winkel en rechts een
recente deur naar de woningopgang. De gevelopeningen naar de
(voormalige) portieken hebben afgeronde bovenhoeken.  Tussen de ingangen
zijn er twee grote etalagevensters met licht geprofileerde kozijnen die
in de hoeken afgerond zijn. Tussen de vensters loopt de betegelde
gevelzone veel hoger door, hetgeen de symmetrie in de gevel benadrukt. 

Boven de begane grond is de gevel opgetrokken in schoon metselwerk met
rode handvorm baksteen in staand verband en knipvoegen. Op beide
verdiepingen zijn er vier vensters onder anderhalfsteens strekken met
hardstenen lekdorpels en kozijnen met duivenjager-profiel. Op de eerste
verdieping zijn recente zesruits vensters met een brede middenstijl
(empire), met onderin een stolpraam dat een schuifraam imiteert. Op de
tweede verdieping zijn de vensters lager, met vier recente vierruits
stolpramen. De gevel wordt afgesloten door een classicistisch
hoofdgestel met een gepleisterde architraaf en  fries en een
geprofileerde houten kroonlijst op gesneden klossen met krulmotief. 

Zijgevels:

De rechter zijgevel, aan de steeg, is vanaf de straat ten dele
zichtbaar. Deze is opgetrokken in handvorm baksteen, en staat niet in
verband met de voorgevel. Op beide verdiepingen is er een tweetal
vensters, en er zijn twee 19de-eeuwse rookkanalen die half uit de gevel
steken. Op een foto uit het archief van de afdeling BAM uit 1994 is het
bovenste gedeelte van de linker zijgevel te zien. De muur is zeer
rommelig gemetseld, en is ouder dan 1839. 

Achtergevel:

Alleen het bovenste deel van de achtergevel is vanuit de openbare ruimte
waar te nemen. Deze is net als de voorgevel opgetrokken in rode handvorm
baksteen. Op de begane grond is er een ondiepe eenlaags uitbouw met plat
dak. Op de verdiepingen is er een zelfde vensterindeling als in de
voorgevel: symmetrisch en vier per verdieping, waarbij de bovenste lager
zijn. De venstervullingen op de eerste verdieping lijken hetzelfde als
in de voorgevel. De vensters op de tweede verdieping bevatten moderne
dubbele draairamen. Bovenlangs de gevel is er een eenvoudig vlak
gepleisterd fries met erboven een licht geprofileerde gootlijst. Op
foto’s uit het archief van de afdeling BAM uit 1994 is het onderste
gedeelte van de achtergevel te zien. Links staat een eenlaags aanbouw
met plat dak en dakterras, van rond het midden der 20ste eeuw, met
daarachter nog een aantal jongere en lagere aanbouwtjes. Rechts zijn er
twee dichtgezette vensters onder strekken te zien, die half worden
overlapt door een afdak-constructie. 

Ruimtelijke indeling:

De hoge begane grond is overlangs verdeeld in twee winkelruimtes. Onder
het achterste deel van nr.90a (de linker winkel) ligt een kelder met een
zijdelingse toegang via een ondergronds gangetje naar de steeg ten
rechts van de rechter winkel. De trap naar de bovenwoning ligt rechts in
het pand, toegankelijk via de ingang in de portiek. Volgens de
bouwtekening uit 1956 werd er toen op elk der verdiepingen  een woning
gemaakt, waarvoor de indeling vrijwel geheel werd gewijzigd.

Constructies:

Volgens gegevens van de afdeling BAM zijn de balklagen alle enkelvoudig
en dateren ze uit 1839. Blijkens de bouwtekening uit 1996 is er toen een
nieuwe balklaag boven de verhoogde kelder ingebouwd.

Over de linker zijmuur zijn geen nadere gegevens bekend. Waarschijnlijk
betreft het een gemeenschappelijke zijmuur met het buurpand.

Interieurelementen:

Volgens gegevens van de afdeling BAM zijn er in het pand stucplafonds
uit 1839 aanwezig. 

Erf, bijgebouwen, diversen:

Aan de achterzijde ligt een ruime tuin die zich uitstrekt tot aan de
Binnendieze, deels bebouwd met eenlaags volumes met platte daken uit de
tweede helft van de 20ste eeuw. Deze behoort niet tot het
monumentMotivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 92, 92a-d heeft stedenbouwkundige waarde
vanwege de samenhang met de historische gebouwde omgeving en de
historische perceelsstructuur. De gevelwanden van de Hinthamerstraat
vormen een fraai historisch ensemble. De stedenbouwkundige waarde wordt
versterkt door de ligging aan de afgesloten steeg ter rechterzijde.
Daarnaast heeft het gebouw aanmerkelijke architectonische waarde omdat
het door zijn fraaie bakstenen lijstgevel duidelijk herkenbaar is als
herenhuis uit 1839.

 

2. Bouw- en/of kunsthistorische waarden

Het pand heeft bouwhistorische waarde als zijnde een herenhuis uit 1839,
waarin bij diverse verbouwingen moderniseringen zijn doorgevoerd. De
dubbele winkelpui uit 1956 is daarvan de meest duidelijke uiting. 

3. Cultuurhistorische waarden

Het gebouw heeft cultuurhistorische waarde als zijnde een typisch
19de-eeuws herenhuis, gebouwd voor de advocaat Mr. N. Sassen,  waarin
vernieuwingen herkenbaar zijn uit verschillende historische perioden,
zoals de dubbele winkelpui uit 1955. 

Het object Hinthamerstraat 92, 92a-d, bestaande uit een groot
winkel/woonhuis met fraaie lijstgevel dat in hoofdzaak uit 1839 dateert,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 92, 92a-d	’s-Hertogenbosch,
GMSP II

  PAGE  5 

