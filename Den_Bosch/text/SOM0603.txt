’s-Hertogenbosch

Jan Heinsstraat 34

Kadastraal	: ’s Hertogenbosch, G-4456

Monumentnr.     : SOM0603

Huidige functie	: woonhuis	Bouwjaar	: circa 1885

Architect	: 

Oorspr.functie	: woonhuis

 

Verbouwingen	: 1938

Archief		: Gemeente ’s-Hertogenbosch, afdeling BAM; dz-archief

Datum document: 01-12-2008



globale aanduiding van het perceelContext

(Bouw)historie:

Kort na 1880 werd begonnen met de bouw van huizen aan de noordzijde van
de Jan Heinsstraat, die in 1881 zijn naam kreeg bij raadsbesluit van 31
mei. Er werden aan de noordzijde van het straatgedeelte tussen de Van
Tuldenstraat en de Zuid-Willemsvaart voornamelijk kleine herenhuizen
gerealiseerd, deels in een projectmatige opzet. Het buurtje rond de Jan
Heinsstraat met zijn kleine herenhuizen en beneden- en bovenwoningen
werd vooral bevolkt door de hogere middenstandsklasse, die in deze
periode sterk in opkomst was.

Het herenhuis op nr. 34 ontstond waarschijnlijk in samenhang met het
belendende dubbele herenhuis nr.30-32, maar wijkt hier op een aantal
opvallende punten duidelijk van af, zodat het toch een op zichzelf
staand herenhuis is.

Het pand zal rond 1885 zijn gebouwd en is een voorbeeld van de sobere
bakstenen lijstgevelarchitectuur, die in de jaren tachtig van de 19de
eeuw op zijn retour was, maar vooral in de woonhuisbouw nog veel werd
toegepast. Deze bouwtrant, onder invloed van het neoclassicisme, was
vooral rond het midden van de 19de eeuw erg in zwang. Het pand wijkt van
het belendende dubbele herenhuis af door zijn merkwaardige hoge
souterrainverdieping met daarboven, als een soort bel-etage de hoge
ramen van de hoofdverdieping. De ingang bevindt zich wel op begane
grondniveau. 

De voorgevel onderging weinig wijzigingen. In 1938 is een verandering
aan de entree uitgevoerd in opdracht van de toenmalige eigenaar, F.
Teulings. In het begin van de 20ste eeuw woonde hier de familie De Haas.
In de jaren zeventig was er het kunst- en curiosa-atelier van Jan Heijns
gevestigd.

Het pand bleef wat betreft de voorgevel in vrij gave staat behouden. 

Ligging:

Het pand ligt aan de noordelijke zijde van de Jan Heinsstraat, binnen de
aaneengesloten noordelijke gevelwand van deze straat in het noordelijke
deel van de Bossche binnenstad. Het aangrenzende wijkje werd aangelegd
op de “Esplanade” of het “Plein”, de onbebouwde ruimte ten
zuiden van de Citadel, die eind 19de eeuw werd herontwikkeld. Het pand
staat in het oostelijke uiteinde van de straat, waar deze aansluit op de
Zuid-Willemsvaart.

Beschrijving

Algemeen (hoofdvorm, kap):

Het pand heeft in hoofdzaak een rechthoekige, maar sterk gerende
plattegrond, een gevolg van het spievormige perceel waarop het huis werd
gebouwd. Voorts heeft het huis een souterrainverdieping, twee volledige
bouwlagen en een zolderverdieping, opgenomen onder een plat met
dakschild boven de voorgevel, gedekt met asfaltshingles. In het voorste
dakvlak bevinden zich moderne dakramen. Boven de westelijke zijgevel
bevindt zich op het dak een gemetselde schoorsteen.

Voorgevel:

De voorgevel heeft een asymmetrische opzet en is drie vensterassen
breed. De smalle rechter vensteras risaleert licht en valt op door de
tot het maaiveld reikende ingang, terwijl zich in het brede linker
geveldeel grote souterrainvensters bevinden, met daarboven pas de
vensters van de hoofdetage. 

De gevel is gemetseld in roodbruine machinale baksteen in kruisverband
(met snijvoegen) en voorzien van een lage hardstenen plint. Hardsteen is
ook toegepast voor de lekdorpels van de vensters. Aan de bovenzijde
sluit de gevel af met een eenvoudig hoofdgestel, bestaande uit een
smalle architraaflijst, een glad fries en een eenvoudig geprofileerde
houten kroonlijst. 

De ingang in de rechter travee heeft een strek met getoogde onderzijde,
een kozijn met kraalprofiel en een ooit vernieuwde paneeldeur met boven
het kalf een enkelruits bovenlicht met eenvoudig glas-in-lood. Boven de
ingang bevindt zich een oculus met stermotief in kleurig metselmozaпek,
omgeving door een rollaag. De vensters hebben alle anderhalfsteens
strekken en kozijnen met een kraalprofiel. De twee souterrainvensters
hebben stolpramen en smeedijzeren diefijzers, de hierboven gelegen
woonkamervensters zijn voorzien van enkelruits schuiframen met
eenvoudige glas-in-loodpanelen. In de bovenste bouwlaag bevinden zich
drie vensters met T-schuiframen, die geheel met glas-in-lood zijn
gevuld. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Het pand heeft de voor herenhuizen gebruikelijke indeling met een
zijgang (langs de oostelijke zijgevel), geflankeerd door woonvertrekken
(oorspronkelijk en-suite) langs de andere zijgevel. In de gang overbrugt
een trap het hoogteverschil tussen vestibule en de bel-etage.

 

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

N.v.t. 

Literatuur/bronnen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Jan Heinsstraat 34 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur, die dateert van de late 19de eeuw. Het pand maakt
deel uit van een gave historische gevelwand met representatieve
kleinschalige herenhuisarchitectuur. 

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en gaaf
voorbeeld van een kleinschalig herenhuis uit het laatste kwart van de
19de eeuw. Opmerkelijk is de sobere, verzorgde  lijstgevelarchitectuur,
waarin in de voorgevel een bijzonder decoratief siermetselwerkornament
is opgenomen. Typologisch bijzonder (in vergelijking met de andere
huizen aan de Jan Heinsstraat) is de verdiepingsindeling met de hoge
souterrainverdieping. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het einde van de 19de eeuw. Het
geeft een goede indruk van de wijze, waarop de hogere middenstand in
deze periode was gehuisvest. Daarnaast verwijst het pand, net als de
buurpanden, met zijn laat 19de-eeuwse gevelarchitectuur naar de
“moderne” ontwikkelingen in en rond de Bossche binnenstad, waar rond
1900, na de ontmanteling van de vesting nieuwe woongebieden werden
ingericht. 

Het object Jan Heinsstraat 34, bestaande uit een laat 19de-eeuws
herenhuis, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Jan Heinsstraat 34                            
         ’s-Hertogenbosch, GMSP II

  PAGE  1 

