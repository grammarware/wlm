’s-Hertogenbosch

Vughterstraat 110-112

Kadastraal	: ’s Hertogenbosch, G-4975, G-8144

Monumentnr.     : SOM0494

Huidige functie	: winkel-woning	Bouwjaar	: ca. 1875, kern XVII

Architect	: 

Oorspr.functie	: woon-werkhuis

 

Verbouwingen	: 1991

Archief		: Gemeente ’s-Hertogenbosch, afdeling BAM

Datum document: 29-06-2007



                                                          globale
aanduiding van het perceel

                                                                       
  

Context

(Bouw)historie:

Het pand Vughterstraat 110-112 is een 19de-eeuws winkel-woonhuis. Zoals
veel panden in de Bossche binnenstad is ook dit gebouw het resultaat van
een 19de-eeuwse verbouwing van een ouder pand (XVII). Mogelijk zijn er
intern nog elementen van deze oudere kern bewaard gebleven. Het
winkel-woonhuis verkeert zowel exterieur als interieur in goede staat.
In 1991-1992 heeft het een bescheiden verbouwing ondergaan. Hierbij zijn
de vensters in de voorgevel vernieuwd en zijn er intern kleine
wijzigingen in de indeling doorgevoerd. Het pand was tot halverwege de
20ste eeuw eigendom van een bedrijf voor schilderwerken, behang en
interieur. Enkele fraaie interieurschilderingen op de verdieping
herinneren nog aan deze eigenaar.

Ligging:

Het pand ligt op een smal trapeziumvormig perceel aan de zuidelijke
zijde van de Vughterstraat, binnen de tweede ommuring uit de 14de eeuw
en vlakbij de voormalige Vughterbinnenpoort (gesloopt begin 19de eeuw).
Omdat het bouwblok hier een flauwe bocht maakt en het pand ingeklemd
ligt tussen de overige bebouwing heeft het geheel een merkwaardige
plattegrond. Aan de achterzijde grenst het perceel aan de Dieze. Het
geheel is onderdeel van een gevelwand met voornamelijk 19de-eeuwse
gevels. Veel van deze panden aan de Vughterstraat hebben een oudere,
soms middeleeuwse, kern. Door de eeuwen heen is de Vughterstraat, die in
opzet een stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. 

Beschrijving

Algemeen (hoofdvorm, kap):

Het pand beslaat een trapeziumvormige plattegrond en bestaat uit een
begane grond, een verdieping en een zolderverdieping onder een afgeplat
zadeldak (platte deel aangebracht i.v.m. de sterk taps toelopende vorm
van het perceel). Het dak is gedekt met gesmoorde opnieuw verbeterde
Hollandse pannen.

Voorgevel:

De drie vensterassen brede voorgevel is uitgevoerd in schoon metselwerk.
De hoge 19e-eeuwse houten pui met pilasters verkeert nog in een goede en
oorspronkelijke staat. Links de toegang tot de bovenwoning met een
paneeldeur met lichtpaneel en bovenlicht, en rechts de winkelingang met
paneeldeur met raam en dichtgezet bovenlicht. Centraal in de pui het
etalagevenster met eveneens een dichtgezet bovenlicht. 

Op de verdieping en ter plaatse van de zolderverdieping drie vernieuwde
kozijnen met draai/kiepramen en bovenlicht. In deze bovenlichten
glas-in-lood, hergebruikt uit de oorspronkelijke vensters. Boven al deze
vensters zit een hanenkam en onder de vensters een hardstenen lekdorpel.
De lekdorpel van de vensters op de eerste verdieping zijn opgenomen in
de hardstenen kordonlijst. De gevel wordt afgesloten door een eenvoudig
uitgevoerd hoofdgestel.

Zijgevels:

Het pand wordt links en rechts begrensd door belendende bebouwing. 

Achtergevel:

De achtergevel is niet zichtbaar vanuit de openbare ruimte. Op een
tekening uit 1991 is deze gevel als volgt weergegeven: De ййn
vensteras brede gevel heeft op de begane grond een ingang met bovenlicht
en strek. Op de verdieping een 6-ruits schuifraam met daarboven een
strek en direct onder de daklijst een klein venster met strek.

Ruimtelijke indeling: 

Op tekeningen uit 1991 is de indeling van het pand als volgt
weergegeven: Links is de opgang tot de bovenwoning. Verder is de begane
grond, m.u.v. het achterste smalle gedeelte, in gebruik als
winkelruimte. In dit achterste deel is een keuken en toilet. De eerste
verdieping is geheel in gebruik als woonhuis. Ook hier is de keuken in
het smalste gedeelte van het pand gesitueerd. De stookplaats ligt voor
in het huis, tegen de rechter zijmuur. De trap naar de zolderverdieping
is midden in het gebouw gesitueerd. Op de zolderverdieping zijn rond de
centraal gelegen overloop slaapkamers en sanitair gerealiseerd. 

Constructies:

In een rapportage van de afdeling BAM uit 1991 wordt er over de
constructie van het pand het volgende gezegd: De kap bestaat uit grenen
schaarspanten (XIXd). Zowel de verdiepingsbalklaag als de zolderbalklaag
zijn enkelvoudig.

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met de buurpanden.

Interieurelementen

In hetzelfde rapport van de afdeling BAM worden ook enkele waardevolle
interieurelementen genoemd. Zo wordt er gesproken over restanten van het
XIXd interieur van de bovenwoning, met marmerbeschilderingen in het
trappenhuis en de gang, een alkoof met sjabloonbeschildering, enkele
paneeldeuren, een deur met geslepen glaspanelen in het trappenhuis/gang
en een zwartmarmeren stookplaats in de voorkamer aan de rechterzijde. De
keuken heeft eenvoudige houten betimmeringen rond de stookplaats en de
keukenkast en de trapleuning heeft gietijzeren balusters.

Erf, bijgebouwen, diversen:

Het perceel grenst aan de achterzijde direct aan de Dieze.Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 126 heeft stedenbouwkundige waarde vanwege de
samenhang met de historische gebouwde omgeving en is tevens van belang
vanwege de ligging op een oud kavel dat grenst aan de Dieze. Het is
bovendien een goed en gaaf voorbeeld van een 19de-eeuwse winkel-woonhuis
architectuur. Hierdoor is het pand van architectuurhistorisch belang.

2. Bouw- en/of kunsthistorische waarden

Als 19de-eeuws winkel-woonhuis met een oudere kern, gelegen net binnen
de tweede ommuring, heeft het pand bouwhistorische waarde. De nog in het
pand aanwezige interieurschilderingen hebben een kunsthistorische waarde
en zijn representatief voor de interieurafwerkingen uit het laatste
kwart van de 19de eeuw.

3. Cultuurhistorische waarden

Vughterstraat 110-112 heeft cultuurhistorische waarde als representant
van de ontwikkelingen in de tweede helft van de 19de eeuw, toen vele
oude huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, vaak in samenhang met de nieuwe winkelfunctie. 

Het object Vughterstraat 110-112, bestaande uit een winkel-woonhuis uit
het laatste kwart van de 19de eeuw, met een oudere kern (XVII), is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vughterstraat 110-112                         
       ’s-Hertogenbosch, GMSP II

  PAGE  1 

