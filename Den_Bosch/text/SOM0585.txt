’s-Hertogenbosch

Hinthamerstraat 38

Kadastraal	: ’s Hertogenbosch, H-2292

Monumentnr.     : SOM0585 

Huidige functie	: winkel - magazijn	Bouwjaar	: XV-XVI, voorgevel 1943 

Architect voorgevel: J. v. Kaathoven

Oorspr. functie	: woon-werkhuis

 

Verbouwingen	: 1923, 1951, 1980

Archief		: Gemeente ’s-Hertogenbosch, afdeling BAM

Datum document: 18-06-2007



					           globale aanduiding van het perceel	

	Context

(Bouw)historie:

Het pand Hinthamerstraat 38, vanouds genaamd “de Bloeiende
Peperboom”, dateert in kern uit de 15de of 16de eeuw. De balklagen en
de muurstijlen op de tweede verdieping resteren nog uit deze periode.
Bij de bouw werd gebruik gemaakt van de oudere zijmuren van de
buurpanden. Het pand had van oorsprong op de begane grond aan de
rechterzijde een poortdoorgang naar een smalle straat. Dit straatje
leidde naar het convent van de Predikheren, dat aan de noordzijde van de
Binnendieze was gelegen. Het straatje werd in 1427 aangelegd. In de 17de
eeuw is na de confiscatie van het klooster de Nieuwstraat aangelegd,
waarna het oudere straatje werd overbouwd. De huidige vorm van het
perceel, en met name het smalle achtererf resteert nog van de situatie
dat het straatje er langs liep. Achter het huidige hoofdhuis stond een
smal achterhuis, dat in de 19de eeuw gesloopt werd, maar waarvan de
kelder nog resteert. Of de achtergevel met deze sloop is herbouwd, of
dat dat al in de 18de eeuw was gebeurd is niet duidelijk. In de tweede
helft van de 19de eeuw werd een klein los achterhuis op het achtererf
gebouwd. Waarschijnlijk rond 1860 kreeg het pand een nieuwe gepleisterde
voorgevel in eclectische stijl. In 1943 werd deze boven begane
grond-niveau vervangen door een klokgevel in 18de-eeuwse stijl, naar
ontwerp van architect J. v. Kaathoven. Het pandje Nieuwstraat 4-6 is in
de eerste helft van de 20ste eeuw bij het onderhavige pand getrokken,
maar later is dit weer ongedaan gemaakt. In 1951 is de winkel uitgebreid
over de hele begane grond en is een nieuwe pui gebouwd. Het pand is
ingrijpend verbouwd in 1980, waarbij het losse achterhuis werd gesloopt
en een eenlaags uitbouw met plat dak op het achtererf werd gebouwd.
Tevens is de woningindeling op de verdiepingen verwijderd ten bate van
magazijnruimte. De begane grond is in de late 20ste eeuw doorgebroken
naar het linker buurpand, ter uitbreiding van de winkel.

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Het onderhavige gedeelte van de Hinthamerstraat lag net buiten de oudste
omwalling van de stad, die uit de eerste helft van de 13de eeuw dateert.
Bij de stadsuitbreiding in de eerste helft van de 14de eeuw kwam ook het
meer oostelijke gedeelte van de straat binnen de stadsmuren te liggen.
Tussen de 15de en 17de eeuw lag rechts van het pand een straatje dat
naar het Predikherenklooster leidde.

Aan de achterzijde grenst het perceel thans aan de gebouwen van
Nieuwstraat 4-8.

Beschrijving

Algemeen (hoofdvorm, kap):

Het pand bestaat uit een hoofdhuis op een plattegrond die ongeveer twee
keer zo lang als breed is, en waarvan de vorm min of meer die van een
parallellogram is, doordat de zijmuren achter de voorgevel schuin naar
rechts weglopen en de achtergevel parallel aan de voorgevel staat. Het
pand bestaat uit een kelder, een begane grond, twee verdiepingen en een
zolder zonder borstwering. Het dak is een zadeldak, dat is gedekt met
gesmoorde verbeterde Hollandse pannen. Achter het hoofdhuis bevindt zich
een L-vormig eenlaags volume met plat dak, dat aan de smalle achterzijde
van het perceel  slechts een kleine plaats open laat. 

Voorgevel:

De voorgevel is een symmetrische bakstenen klokgevel van drie
vensterassen breed in 18de-eeuwse trant. De gevel dateert uit 1943 en
bevat een winkelpui uit 1951 met recente invullingen in de drie
openingen. De pui is gepleisterd en bevat drie openingen tussen penanten
met segmentbogen, doorlopend tot op het maaiveld. Boven de openingen
zijn met schijnvoegen strekse bogen in het pleisterwerk aangegeven. Aan
de uiteinden van de gevel bevinden zich smalle iets verdiept liggende
vlakken. Boven de pui is een hardstenen cordonlijst en daarboven is de
gevel uitgevoerd in metselwerk met handvorm baksteen in staand verband
met knipvoegen en dunne stootvoegen. Direct boven de cordonlijst
bevinden zich drie verdiepingsvensters. Deze hebben getoogde bovenzijdes
onder strekse bogen en zijn gevuld met kozijnen met duivenjager-profiel
en zesruits schuiframen. Op de tweede verdieping is ook een cordonlijst
met drie van zulke vensters. Ter hoogte van de zolder is in de klokgevel
een kleiner venster met hardstenen lekdorpel aan de onderzijde getoogde
strekse boog, met een kozijn met duivenjager-profiel en vierruits
draairaam. De kozijnen en ramen op de verdiepingen zijn alle vernieuwd.
De klokgevel wordt aan de bovenzijde afgesloten door dekplaten van
natuur- of kunststeen op de schouders en de gebogen top. Bakstenen
rollagen lopen langs de hals van de gevel. In de geveltop is een
smeedijzeren sieranker met krulwerk aangebracht. 

Zijgevels:

Het pand wordt aan beide zijden begrensd door bebouwing. 

Achtergevel:

In 1980 is de achtergevel geheel nieuw opgetrokken in historiserende
stijl. Net als de oude achtergevel betreft het een bakstenen tuitgevel
met vlechtingen, maar de indeling is nieuw.

Ruimtelijke indeling:

Blijkens bouwtekeningen uit 1979 is de indeling als volgt. De kelder
onder het voorhuis heeft een toegang via een recente trap ongeveer
halverwege het hoofdhuis tegen de linkerzijmuur, en heeft nooduitgangen
linksvoor (naar de straat) en helemaal achterin (naar de achterplaats).
De kelder onder het hoofdhuis heeft aan de rechterzijde een bakstenen
inbouw, waarvan de functie onduidelijk is. Een smalle doorgang links
achterin geeft toegang tot de smallere kelder onder het voormalige
achterhuis. De begane grond is ййn grote winkelruimte die doorloopt in
de eenlaags achteraanbouw, met de steektrap naar de verdieping in een
afgescheiden trappenhuis vlak achter de voorgevel tegen de rechter
zijmuur. De trap naar de tweede verdieping en naar zolder ligt daarboven
(daterend uit 1980). Op de verdiepingen is de oude woningindeling in
1980 verwijderd.

Constructies:

Bij opnames door de afdeling BAM in de late jaren ’70 en de vroege
jaren ’80 van de 20ste eeuw zijn de volgende zaken waargenomen. Onder
het hoofdhuis ligt een kelder die iets smaller is dan het pand, met een
tongewelf in langsrichting. Onder de achterbouw bevindt zich ook een
kelder met een tongewelf in langsrichting, die hoorde bij het in de 19de
eeuw gesloopte achterhuis.

De zijmuren zijn gemeenschappelijk met de buurpanden en hoorden van
oorsprong bij die buurpanden, die dus ouder zijn. De linker zijmuur
bevat bij de hoek met de voorgevel mergelblokken, en boven het dak van
het onderhavige pand een uitkragende bakstenen tandlijst. In de rechter
zijmuur is er ter hoogte van de tweede verdieping een uitkragend
boogfries met daarop een borstwering. Een bouwnaad geeft het onderscheid
tussen het voor- en het achterhuis van het buurpand (nr. 40) aan. De
balklagen bestaan uit eiken moer- en kinderbinten en zijn voorzien van
sleutelstukken, waarvan de peerkraal is afgehakt. Opmerkelijk genoeg is
er alleen op de tweede verdieping een houtskeletconstructie, met
muurstijlen. De kap bevat hergebruikte eiken dekbalkjukken met korbelen,
flieringen en windschoren.  

Interieurelementen:

Niet van toepassing. 

Erf, bijgebouwen, diversen:

Achter de eenlaags aanbouw bevindt zich een kleine achterplaats, met een
uitgang naar de Nieuwstraat (via een ander perceel).Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 38 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. Beide gevelwanden van de Hinthamerstraat vormen
vrijwel in hun geheel een fraai historisch ensemble, en de
perceelsstructuur verwijst nog naar de vroegere situatie met het
straatje naar het predikherenklooster. Daarnaast heeft het pand
aanmerkelijke architectonische waarde omdat het duidelijk herkenbaar is
als historisch winkel/woonhuis, met een bijzondere neo-18de-eeuwse
klokgevel uit 1943. 

2. Bouw- en/of kunsthistorische waarden

Het pand heeft bouwhistorische waarde als nog duidelijk als zodanig
herkenbaar historisch huis met een bouwkundige kern uit de 15de-16de
(balklagen en houtskelet op de tweede verdieping) en oudere kelder en
zijmuren die van oorsprong bij de buurpanden behoren. In de loop der
eeuwen zijn er bij diverse verbouwingen diverse veranderingen
doorgevoerd. Zo werd bijvoorbeeld de poortdoorgang na de aanleg van de
Nieuwstraat volgebouwd en werd in 1943 een nieuwe voorgevel gebouwd in
historiserende 18de-eeuwse stijl. 

3. Cultuurhistorische waarden

Het gebouw heeft cultuurhistorische waarde als zijnde een oud
woon-werkhuis met een kern uit de 15de–16de-eeuw waarin diverse
vernieuwingen herkenbaar zijn uit verschillende historische perioden,
met name uit de 20ste eeuw, toen het woonhuis geheel als winkel met
facilitaire ruimtes in gebruik werd genomen. Ook is er
cultuurhistorische waarde gelegen in het feit dat hier vroeger de ingang
naar het predikherenklooster lag.

Het object Hinthamerstraat 38, bestaande uit een huis met een
bouwkundige kern uit de 15de-16de eeuw en een klokgevel uit 1943, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 38			’s-Hertogenbosch, GMSP
II

  PAGE  1 

