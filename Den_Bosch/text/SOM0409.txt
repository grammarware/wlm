’s-Hertogenbosch

Fonteinstraat 10-Verwersstraat 2-2A

Kadastraal	: ’s Hertogenbosch, H-1023

Monumentnr.     : SOM0409

Huidige functie	: winkel-woning	Bouwjaar	: XIX, kern XVII

Architect	: 

Oorspr.functie	: woon-werkhuis

 

Verbouwingen	: 1965, 2000

Archief		: Gemeente ’s-Hertogenbosch, afdeling BAM

Datum document:17-01-2008



globale aanduiding van het perceel

Context

(Bouw)historie:

Het pand Fonteinstraat 10-Verwersstraat 2A werd in 1638 "De Colf"
genoemd. In 1756 was er in dit gebouw een bakkerij gevestigd. In de loop
van de 19de eeuw werd dit pand verbouwd en voorzien van nieuwe gevels.
De opzet van de huidige winkelpuien aan de Fonteinstraat en de
Verwersstraat dateert uit 1965, toen de begane grond geheel ingericht
werd als winkel. De bekleding van deze puien is rond 2000 gewijzigd.
Tijdens deze laatste verbouwing is ook de indeling van het pand deels
gewijzigd. 

Tegenwoordig is de begane grond van het pand nog steeds geheel in
gebruik als winkel en op de verdieping is een woning.

 

Ligging:

Het pand ligt op een rechthoekig perceel aan de zuidoostelijke zijde van
de Fonteinstraat en op de hoek met de Verwersstraat. Het perceel is
geheel bebouwd en heeft dezelfde vorm als aangegeven op de kadastrale
minuut uit 1823. 

Hoewel het voor de hand zou liggen, dankt de Fonteinstraat haar naam
niet aan een fontein. Oorspronkelijk sprak men over 'het straetken
waarmede men van de Korte naar de Lange Kolfertstraat gaet'. Dat was van
de Kolper- naar de Verwersstraat. Hier is de straatnaam, zoals meer
gebeurde, ontleend aan huisnamen zoals 'De Gulden Fontein', later 'De
Kleine Fontein' en nog later 'De Eene Fontein'. Een ander huis heette
'De Groote Fontein.

Beschrijving

Algemeen (hoofdvorm, kap):

Het pand bestaat uit een begane grond, verdieping en zolder onder een
haaks op de Fonteinstraat gesitueerd zadeldak met dakschild aan de
Fonteinstraat. Het dak is gedekt met gesmoorde Hollandse pannen. 

Het perceel is geheel bebouwd.

Voorgevel:

De drie vensterassen brede voorgevel aan de Fonteinstraat is
gepleisterd. Op de hoge begane grond is recent een nieuwe winkelpui
aangebracht met centraal een winkelingang met rechts en links hiervan
een etalagevenster met hardstenen borstwering. Deze bevatten een raam en
een laag bovenlicht. Op de verdieping heeft de gevel drie vensters met
kozijnen met een kwart hol profiel en toognagels en 6-ruits schuiframen.
De gevel wordt afgesloten door een hoofdgestel met architraaf,
gepleisterd fries en houten kroonlijst die doorloopt over de zijgevel
van het pand aan de Verwersstraat. 

Zijgevels:

Het hoekpand wordt aan de linker zijde begrensd door bebouwing. De drie
vensterassen brede zijgevel aan de Verwersstraat is eveneens
gepleisterd. Het in de voorgevel toegepaste etalagevenster wordt in deze
zijgevel in drievoud herhaald. Rechts van deze etalagevensters zit een
ingang met nieuwe deur en een bovenlicht. Ook de drie vensters op de
verdieping van de voorgevel worden op de verdieping van de zijgevel
herhaald. Het hoofdgestel van de voorgevel, met architraaf, fries en
kroonlijst, loopt door over deze zijgevel aan de Verwersstraat.

Achtergevel:

Het hoekpand wordt aan de achterzijde begrensd door bebouwing.

Ruimtelijke indeling:

De indeling van het pand is in 1965 en in 2000 voor een deel verbouwd.

 

Constructies:

Uit documentatie materiaal kan het volgende worden afgeleid ten aanzien
van de constructies van het pand: De zolderbalklaag van het pand bestaat
uit moer- en kinderbalken. Daarnaast zijn er restanten van een
houtskelet aanwezig. De kap heeft twee schaarspanten met balken en
korbeels. Over de zijmuren van het pand is geen documentatie voorhanden.
Waarschijnlijk zijn deze gemeenschappelijk met de buurpanden.

Interieurelementen:

In het pand zijn geen noemenswaardige interieurelementen meer aanwezig.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Fonteinstraat 10-Verwersstraat 2A heeft stedenbouwkundige
waarde vanwege de samenhang met de historische gebouwde omgeving en de
historische verkavelingsstructuur. Het pand ligt net buiten de eerste
stadsmuur, op de oostelijke hoek Fonteinstraat – Verwersstraat. De
gevelwanden van de Fonteinstraat vormen vrijwel in hun geheel een fraai
historisch ensemble. Het hoekpand speelt een zeer beeldbepalende rol
binnen dit ensemble. Het pand heeft dan ook aanzienlijke
architectonische waarde.

2. Bouw- en/of kunsthistorische waarden

Achter de eenvoudige 19de-eeuwse lijstgevels gaat een 17de-eeuwse kern
schuil. Intern zijn er constructieve onderdelen van deze waardevolle
oude kern bewaard gebleven, zoals een samengestelde balklaag en
muurwerk. Het gebouw is daarom van bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een 19de-eeuws
winkel-woonhuis met een 17de-eeuwse kern, dat in 1756 al in gebruik was
als bakkerij. Deze functie van bakkerij heeft het daarna nog vele jaren
vervuld. Verder heeft het cultuurhistorische waarde als representant van
de ontwikkeling in de 19de eeuw, waarbij veel panden aan belangrijke
straten in ’s-Hertogenbosch verbouwd werden en voorzien werden van een
nieuwe voorgevel.

Het object Fonteinstraat 10-Verwersstraat 2A, bestaande uit een
19de-eeuws hoekhuis met een 17de-eeuwse kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Fonteinstraat 10-Verwersstraat 2A            
’s-Hertogenbosch, GMSP II

  PAGE  1 

