’s-Hertogenbosch

Verwersstraat 63

Kadastraal	: ’s Hertogenbosch, H-5926

Monumentnr.     : SOM0687

Huidige functie	: woonhuis	Bouwjaar	: ca. 1850, kern XVI-XVII

Architect	: 

Oorspr.functie	: woon-werkhuis

 

Verbouwingen	: circa 1920, 1961, 1970, 2006

Archief		: Gemeente ’s-Hertogenbosch, afdeling BAM

Datum document: 12-11-2007



globale aanduiding van het perceel

Context

(Bouw)historie:

De voorgevel van het pand Verwersstraat 63 dateert uit het midden van de
19de eeuw. Deze gevel kenmerkt de verbouwing die het pand in die periode
heeft ondergaan. In het gebouw zijn nog diverse waardevolle elementen
van een oudere, 16de en 17de-eeuwse kern behouden gebleven. Volgens een
plattegrond van het Boogaardenklooster behoorde dit perceel in de 15de
eeuw tot het kloosterbezit. Het vaste achterhuis heeft aan de linker
zijde (zuidzijde) een later aangebouwde gang. Oorspronkelijk was dit
achterhuis dus smaller.

In de 20ste eeuw heeft het pand enkele wijzigingen ondergaan. 

Rond 1920 kwam het pand in het bezit van de bankier H. Sonderegger, die
getrouwd was met de dochter van Jozef Jan Ardies (1870-1943), een in
Mechelen geboren beeldhouwer en meubelmaker, die in 1901 naar Den Bosch
was verhuisd. De komst van de nieuwe bewoners was aanleiding voor
“modernisering” van het interieur in de eerste bouwlaag, in een
nieuw-historiserende trant. Het snijwerk van deuromlijsting en schouw en
de betimmeringen zijn mogelijk naar ontwerp van genoemde Jozef Ardies. 

Veder is in 1961 in de voorgevel het huidige grote venster op de begane
grond aangebracht, ter vervanging van twee smallere vensters met
schuifraam. In dat zelfde jaar is de voorgevel opnieuw gepleisterd,
ditmaal zonder schijnvoegen. In 1970 is het losse achterhuisje
(voormalige zomerkeuken) op de binnenplaats verbouwd en vergroot.

Bij een wijziging in 2006 zijn enkele bestaande gevelopeningen in de
zijgevel aan het Bogardenstraatje van nieuwe invullingen voorzien. 

Ligging:

Het pand ligt aan de zuidwestelijke zijde van de Verwersstraat en maakt
deel uit van een klein bouwblok, bestaande uit drie panden die aan
weerszijden worden begrensd door een steeg. Aan de noordkant door het
Paradijsstraatje en aan de zuidkant door het Oud Bogardenstraatje.
Verwersstraat 63 ligt op de hoek met het Oud Bogardenstraatje. Het
perceel strekt zich uit van de Verwersstraat tot aan de achterliggende
Binnendieze, waarvan het segment direct achter perceel formeel tot het
kadastrale eigendom behoort. Op de kadastrale minuut uit 1823 staat er
een huis aan de straat ingetekend met hier achter een kleine
binnenplaats en een los klein achterhuis aan de Dieze (niet meer
aanwezig). Volgens deze kaart was de Binnendieze aan het begin van de
19de eeuw ter plaatse overbouwd. De binnenplaats is gedeeltelijk bebouwd
met een klein tweelaags los achterhuis (XIX) dat in 1970 is verbouwd en
vergroot onder een zadeldak met achterdakschild. Dit losse achterhuis is
middels een tussenlid onder een lessenaarsdakje met het vaste achterhuis
verbonden. Het rechter buurpand had oorspronkelijk een verbinding met
het Oud Bogardenstraatje over het achtererf van Verwerstraat 63.

Toen steeds meer lakenververs zich gingen vestigen in deze straat werd
de straat Verwersstraat genoemd. 

Beschrijving

Algemeen (hoofdvorm, kap):

Het pand omvat een voorhuis met een wat lager en oorspronkelijk smaller
vast achterhuis met daar achter een tweede, oorspronkelijk los
achterhuis. Het voorhuis bestaat uit een begane grond, verdieping en een
zolderverdieping onder een zadeldak met voordakschild. Het vaste
achterhuis omvat een kelder, begane grond, verdieping en
zolderverdieping onder een zadeldak met achterdakschild. Beide daken
zijn gedekt met gesmoorde muldenpannen. Op het achtererf staat een
jonger (XIX), oorspronkelijk los tweelaags achterhuis onder een zadeldak
met achterdakschild. Dit dakje is gedekt met gesmoorde Hollandse pannen.
Dit losse achterhuisje is naderhand naar rechts toe verbreed en intern
ingrijpend verbouwd. Achter dit achterhuisje en ernaast is nog een tuin
die grenst aan de achterliggende Dieze.

Voorgevel:

De drie vensterassen brede voorgevel is gepleisterd. In dit pleisterwerk
is een schijnplint aangebracht, boven de vensters schijnstrekken en
onder de gootlijst een schijnfries. Links op de begane grond zit de
ingang met bovenlicht en paneeldeur uit circa 1920. Rechts hiervan een
venster met een driedelig raam en een vierdelig bovenlicht (geheel
1961). De drie vensters op de verdieping bevatten kozijnen met een
kwarthol profilering en toognagels en H-schuiframen. De gevel wordt
afgesloten door een hoofdgestel met een pleisterde architraaf en fries,
een tandlijst en een bakgoot met gootlijst.

Zijgevels:

Het pand wordt aan de rechter zijde begrensd door bebouwing. De linker
zijgevel grenst aan het Oude Bogardenstraatje. De zijgevel van het
voorhuis is opgetrokken in oude baksteen. Ter plaatse van het achterhuis
is het metselwerk van de zijgevel onbeschilderd. Over de gehele lengte
van de zijgevel is een strook van de begane grond gepleisterd. Met
uitzondering van twee vensters (een venster met dubbele draairamen en
bovenlicht en links hiervan een klein venstertje) links op de
verdieping, is de zijgevel van het voorhuis blind uitgevoerd. Verder
bevat deze zijgevel enkele staafankers ter plaatse van de
verdiepingsvloer en de zoldervloer. De zijmuur van het achterhuis is in
een later stadium tot stand gekomen. Het vaste achterhuis was
oorspronkelijk smaller en is op een bepaald moment uitgebreid met een
aangebouwde gang. De rechter zijmuur van deze gang (de oorspronkelijke
linker zijmuur van het achterhuis) dateert, blijkens een rapport uit
2006, uit de 16de eeuw. De huidige zijgevel aan het Oude
Bogardenstraatje bevat op de begane grond drie kleine vensters. Op de
verdieping bevat het ййn groot venster en ййn klein venster. Alle
gevelopeningen in deze gevel van nieuwe invullingen voorzien. De
zijgevel in zijn geheel wordt afgesloten door een gootlijst. 

Achtergevel:

De achtergevel van het vaste achterhuis is gepleisterd. Op de begane
grond bevindt zich een recente moderne pui, zonder monumentale waarde.
In de eerste bouwlaag bevinden zich twee vensters met in oude stijl
vernieuwde stolpramen met bovenlichten en geheel links een uitgebouwde
wc. In de zolderverdieping zijn er twee vensters. In een rapportage uit
2006 wordt gesproken over sporen van een trapgevel, die in de gevel
herkenbaar zijn (baksteenformaten 21,5/22x11x5/5,5 cm. kruisverband).

Ruimtelijke indeling:

In een rapport uit 2006 is het volgende opgenomen over de ruimtelijke
indeling van het pand: Het voorhuis heeft aan de linkerzijde een gang
met een rechte steektrap. In de brandmuur zijn bouwsporen aangetroffen
van een rookkanaal (XIX) en een ouder stookgewelfje ter hoogte van de
eerste verdiepingsvloer. Het huidige rookkanaal in het voorhuis zit
tegen de rechter zijmuur. Het vaste achterhuis heeft aan de linker zijde
een later aangebouwde gang. De kelder onder het achterhuis heeft een
tongewelf haaks op de voorgevel en steekt ca. 45 cm. boven het vloerpeil
uit. Het keldertje geeft nog de oude (smallere) plattegrond van het
achterhuis aan. In de achterwand van de kelder zit ййn kelderlicht en
in de linker zijmuur (nu gangmuur) zitten er twee. De vloerniveaus van
het voor- en achterhuis verspringen ten opzichte van elkaar.

Constructies:

In het rapport uit 2006 is het volgende opgenomen met betrekking tot de
constructies van het pand: De eerste verdiepingsvloer van het voorhuis
bestaat uit vier vakken moer- en kinderbalken (XVII). Vlakbij de
brandmuur is een raveelbalk aangetroffen die voorlangs het rookkanaal
moet hebben gelopen. Enkele moerbalken zijn voorzien van korte
sleutelstukken met ojiefprofilering. Op de balklaag zijn sporen
aangetroffen van een binnenpui. De linker zijgevel is deels beklampt met
ijsselsteentjes. De rechter zijmuur is gemeenschappelijk met het
buurpand. De zolderbalklaag in het voorhuis is enkelvoudig (XVII), is
beschilderd en heeft ojiefvormige consoles. De kap van dit deel van het
huis bestaat uit grenen spanten en gedeeltelijk hergebruikte eiken
dekbalkjukken en sporen met haanhout die voorzien zijn van gezaagde
telmerken. 

De balklagen in het achterhuis zijn samengesteld (drie vakken, eerste
bouwlaag). Aan de rechter zijde is een afgehakt sleutelstuk
aangetroffen. In de tweede bouwlaag is een enkelvoudige balklaag
aanwezig. De kap op het vaste achterhuis is vernieuwd. Op de begane
grond van het achterhuis is achter de rechter zijmuur, nabij de
achtergevel, een osendrup aangetroffen. De muurvlakken van de beide
zijmuren zijn in de osendrup verweerd. In de oorspronkelijke linker
zijmuur van het achterhuis zijn onder andere restanten aangetroffen van
kloostervensters en een later, in de 16de eeuw aangebracht, kruiskozijn.


Interieurelementen

In het pand zijn tijdens het onderzoek in 2006 en bij recent
inventarisatiebezoek (maart 2009) diverse waardevolle interieurelementen
aangetroffen. 

Het interieur in de eerste bouwlaag is rond 1920 “gemoderniseerd”,
naar ontwerp van de beeldhouwer Jozef Kan Ardies. 

De eerste bouwlaag bevat een kamer-en-suite met dubbele schuifdeuren met
gefacetteerde ruitjes en een tweedelig bovenlicht met decoratief
glas-in-lood; voorts hoge gefineerde lambriseringen en in de voorkamer
een schouw met grote zwart marmeren mantel (XIXd), met hierboven een
boezembekleding met grote spiegel in houten lijst met snijwerk. In de
voorkamer tevens een doorgang naar de gang met paneeldeur in klassieke
omlijsting met decoratief snijwerk en raam met roedenverdeling en
decoratief glas-in-lood. In de achterkamer is er tegen de zuidwestmuur
(scheidingsmuur met achterhuis!) een stookplaats met gevlekte roze
marmeren schoorsteenmantel. 

In de zijgang bevindt zich een arduinen tegelvoer (XIX) en een hoge
lambrizering met boardpanelen (circa 1920); voorts een pui met twee
veelruits deuren en bovenlicht met decoratief glas-in-lood in late
Jugendstiltrant. Dit paneel is afkomstig van een venster in de
achtergevel. Voorts een houten trappenhuis (XIXd) met houten leuningen,
gietijzeren spijlen. Op de overloop op de verdieping is er een doorgang
met houten pilasters en rijk geornamenteerde consoles (XIX). Diverse
doorgangen met geprofileerde lijsten. In de scheidingswand tussen twee
kamers in de tweede bouwlaag van het achterhuis bevindt zich een brede
dubbele paneeldeur (XIX). 

Verder  wordt er in het rapport uit 2006 over de volgende elementen
gesproken: Een raveelbalk van de verdiepingsvloer heeft een rode
beschildering en de enkelvoudige zolderbalklaag heeft eveneens een
beschildering. Van deze balklaag zijn zowel de consoles en balken als de
vloerdelen beschilderd. De basiskleur is roodbruin. De zijkanten van de
consoles en balken zijn zonder verdere decoratie in deze kleur
geschilderd. De onderzijde van de balken is langs de randen, van buiten
naar binnen, afgewerkt met een blauwe en okerkleurige band. Het
middenveld is roodbruin van kleur. De banden zijn bij de consoles
omgezet, zodat er als het ware omkaderde velden ontstaan. De onderzijde
van de consoles is van dezelfde omkadering voorzien en is ook aan de
muurzijde en balkzijde omgezet. De vloerdelen zijn van buiten naar
binnen met een okergele, blauwe en okerkleurige geschilderde band
voorzien. Deze is bij de muur omgezet waardoor er wederom gekaderde
roodbruine velden ontstaan. Op de verdieping van het voorhuis zijn
verder behangfragmenten uit ca. 1850/1860 gevonden. Bovendien is er op
deze verdieping nog een zwart marmeren schoorsteenmantel aanwezig uit
dezelfde periode. De brede houten vloerdelen in de voorkamer van het
voorhuis (verdieping) zijn nog grotendeels nog oorspronkelijk. In de
kelder onder het achterhuis is ter plaatse van de opkamer een kaarsnis
gevonden. In de gang links in het achterhuis zijn op de vloer
rood/blauwe plavuizen aangetroffen. De wanden bezitten een plint van
Delftse tegels, waarvan enkele zijn afgenomen. Deze afgenomen exemplaren
zijn nog in huis. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 63 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt op de hoek met het Oud
Bogardenstraatje en het perceel grenst aan de achterzijde aan de
Binnendieze en heeft vanwege deze hoekpositionering een zeer
beeldbepalende werking binnen deze gevelwand aan de Verwersstraat.
Oorspronkelijk behoorde dit perceel tot het Bogaardenklooster.

2. Bouw- en/of kunsthistorische waarden

Achter de grotendeels 19de-eeuwse voorgevel gaat een veel oudere kern
schuil.  Van deze kern zijn waardevolle onderdelen behouden gebleven,
zoals 17de-eeuwse balklagen in het voorhuis en 16de-eeuws muurwerk in
het achterhuis. Vanwege deze oude kern heeft het pand hoge
bouwhistorische waarde. Kunsthistorische waarde ontleent het gebouw
onder andere aan de 17de-eeuwse beschildering van de zolderbalklaag van
het voorhuis en de vele 19de-eeuwse en vroeg 20ste-eeuwse
interieuronderdelen, zoals de rond 1920 naar ontwerpen van Jozef Ardies
gerealiseerde betimmeringen in de eerste bouwlaag.

3. Cultuurhistorische waarden

Het gebouw heeft cultuurhistorische waarde als 19de-eeuws pand met
waardevolle onderdelen van een in kern 16de-eeuws woon-werkhuis. Het
pand is tevens representant van de ontwikkeling vanaf de tweede helft
van de 19de eeuw, toen veel oude huizen aan de belangrijke straten in
Den Bosch geheel of gedeeltelijk vernieuwd werden en een nieuwe
voorgevel kregen. De interieurafwerking in de eerste bouwlaag geeft
(gefragmenteerd) een indruk van een representatief, decoratief afgewerkt
woonhuisinterieur uit de periode rond 1920. 

Het object Verwersstraat 63, bestaande uit een 19de-eeuws hoekpand met
een waardevolle 16de-eeuwse kern met 17de-eeuwse balklagen met
beschildering en andere waardevolle interieuronderdelen, is op basis van
bovenstaande criteria beschermenswaardig als gemeentelijk monument in de
gemeente ’s-Hertogenbosch. Het achterste achterhuisje heeft geen
monumentale waarde.

Redengevende omschrijving Verwersstraat 63                              
          ’s-Hertogenbosch, GMSP II

  PAGE  7 

