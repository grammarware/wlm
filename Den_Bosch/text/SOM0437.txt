’s-Hertogenbosch

Hinthamerstraat 9-11

Kadastraal	: ’s Hertogenbosch, H-4603

Monumentnr.     : SOM0437

Huidige functie	: winkel-woning	Bouwjaar	: zijmuren XV-XVI, balklagen en
kap XIX, voorgevel ca.1870 

Architect	: 

Oorspr.functie	: woon-werkhuis

 

Verbouwingen	: 1899, 1952, 1974, 1987, 1993.

Archief		: Gemeente ’s-Hertogenbosch, afdeling BAM

Datum document: 05-06-2007



						       globale aanduiding van het perceel

			Context

(Bouw)historie:

Het pand Hinthamerstraat 9-11, vanouds genaamd “de Roode Haan”,
dateert in kern uit de 15de of 16de eeuw (kelder, zijmuren) en de 19de
eeuw (balklagen, kap, voor- en achtergevel). Van oorsprong bestond het
hoofdhuis aan de Hinthamerstraat uit een voorhuis met een vast
achterhuis met een kelder met een tongewelf in langsrichting. De
verdeling in voor- en achterhuis is echter reeds lang geleden verdwenen,
en de kelder is niet meer toegankelijk. 

In 1573 wordt het perceel omschreven als: “Inden hoeck bij de trappe
vande Gevangenpoorte”. Deze trap bevond zich tussen de vroegere
voorgevel en de eigenlijke stadspoort. Op de opmetingstekening van de
poort vlak voor de sloop in 1813 staat de trap aangegeven. Na de sloop
is de nieuwe voorgevelrooilijn iets naar achteren verlegd. Het pand zal
toen een nieuwe voorgevel moeten hebben gekregen. Rond 1870 werd de
voorgevel verbouwd tot de huidige staat (althans, boven de begane
grond). In de 19de eeuw, waarschijnlijk ten tijde van de bouw van de
voorgevel, zijn ook de balklagen en de kap vernieuwd. In 1899 werd de
indeling van het voorhuis gewijzigd en werd een nieuwe winkelpui
gebouwd. Het losse achterhuis, dat uit de 18de of 19de eeuw dateert,
werd met een verdieping opgehoogd en voorzien van een mansardedak. In
1952 is de winkelpui gemoderniseerd en is de winkel uitgebreid tot
vrijwel de gehele begane grond, waarbij de open plaats op de begane
grond werd bebouwd, en de kelder werd afgesloten. In 1969 is in het
voorhuis de trap naar de eerste en tweede verdieping vernieuwd en is de
indeling op de verdieping verwijderd. In het laatste kwart van de 20ste
eeuw werd de pui drie maal gewijzigd. In 1987 is de indeling van het
achterhuis grotendeels verwijderd en is het verbindingslid van een
verdieping voorzien.

Ligging:

Het pand is gelegen aan de zuidzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. 

Het onderhavige gedeelte van de Hinthamerstraat lag al binnen de oudste
omwalling van de stad, die uit de eerste helft van de 13de eeuw dateert.
De poort in de Hinthamerstraat (de Leuvense- of Gevangenenpoort) stond
zoals reeds genoemd destijds net ten noordoosten van de locatie van het
onderhavige pand. Bij de stadsuitbreiding in de eerste helft van de 14de
eeuw kwam ook het meer oostelijke gedeelte van de straat binnen de
stadsmuren te liggen. Het onderhavige perceel was van oorsprong
hoogstwaarschijnlijk onderdeel van een veel groter perceel dat vanaf de
huidige adressen Markt 29-33 naar achter liep tot aan de stadsmuur.
Zoals bij veel andere percelen, en vooral hoekpercelen, werd dit grote
perceel in de loop der eeuwen opgesplitst en steeds verder bebouwd met
aparte panden. 

Aan de achterzijde van het geheel bebouwde perceel ligt thans de
achtertuin van Markt 27.

Beschrijving

Algemeen (hoofdvorm, kap):

Het object bestaat uit een voorhuis met een los achterhuis die met
elkaar zijn verbonden door middel van een jonger tweelaags bouwdeel met
een plat dak. Het voorhuis heeft een rechthoekige plattegrond die
ongeveer twee keer zo lang als breed is, en bestaat uit een hoge begane
grond, twee verdiepingen en zolder met lage borstwering. Het zadeldak
heeft een wolfseinde aan de voorzijde en een dakschild aan de
achterzijde. Het is gedekt met gesmoorde opnieuw verbeterde Hollandse
pannen. In het voorschild bevindt zich klein kunststof dakraam. Het
achterste deel van het voorhuis is onderkelderd (maar niet meer
toegankelijk). Achter het voorhuis verbreedt de kavel met een kleine
sprong naar rechts, terwijl de linker begrenzing een lichte knik naar
rechts maakt. Het tweelaags verbindings-bouwdeel is vrij ondiep en het
achterhuis heeft een min of meer rechthoekige plattegrond die iets
breder is dan diep. Het achterhuis bevat drie bouwlagen en een zolder
met borstwering, onder een afgeplat mansardedak. 

Voorgevel:

De voorgevel is een gepleisterde lijstgevel van twee vensterassen breed,
daterend van rond 1870. Op de hoge begane grond bevindt zich een recente
winkelpui. Op de verdieping is een gepleisterde cordonlijst met daar
boven twee vensters. Deze hebben een geprofileerde gepleisterde
omlijsting met uitgezette schouders en een getoogde bovenzijde met een
kuifstuk voorzien van schelpmotief. De kozijnen hebben een kraalprofiel
en bevatten T-draairamen met gekleurd glas-in-lood in het bovenraam. Ook
op de tweede verdieping is er een cordonlijst met twee soortgelijke
vensters die iets lager zijn. De gevel wordt afgesloten door een
classicistisch hoofdgestel met gepleisterde architraaf en fries en
geprofileerde houten kroonlijst.

Zijgevels:

Het pand wordt aan beide zijden begrensd door bebouwing. Van het
achterhuis ligt het achterste deel van de rechter zijgevel op de
verdieping vrij. Deze gevel is niet vanuit de openbare ruimte zichtbaar.


Achtergevel:

De achtergevel van het hoofdhuis is vanuit de openbare ruimte niet
zichtbaar. Het betreft een bakstenen lijstgevel. De voor- en achtergevel
van het losse achterhuis zijn vanuit de openbare ruimte evenmin
zichtbaar. Deze gevels van het achterhuis versmallen op zolderniveau en
zijn vlak gesloten, in overeenstemming met het afgeplatte mansardedak. 

Ruimtelijke indeling:

Blijkens de bouwtekening uit 1986 is de indeling als volgt. De begane
grond is ййn doorlopende ruimte, met in het voorhuis tegen de linker
zijmuur en in het achterhuis tegen de rechter zijmuur trappen naar de
verdieping. Op de verdieping bevinden zich in voor- en achterhuis grote
magazijnruimtes, en in het tussenlid facilitaire ruimtes. Op de tweede
verdieping zijn er in het voorhuis vier magazijnruimtes rond om de
overloop die zich halverwege tegen de linker zijmuur bevindt, en in het
achterhuis is er ййn ruimte. De zolders zijn grote onverdeelde
magazijnruimtes. De indeling op de tweede verdieping in het voorhuis is
nog min of meer gelijk aan die in 1899

Constructies:

Bij opnames door de afdeling BAM in 1986, 1994 en 2006 zijn de volgende
zaken waargenomen. 

De afgesloten kelder heeft een tongewelf in langsrichting. De zijmuren
zijn gemeenschappelijk met de buurpanden. In de linker zijmuur bevinden
zich kort achter de voorgevel op de begane grond een dichtgezette nis of
doorgang met een ontlastingsboog. De balklagen zijn enkelvoudig. De
eerste-verdiepingsbalklaag heeft een duivenjager-profilering. De kap
heeft grenen schaarspanten met een nokbalk (XIXB).

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 9-11 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Aanvullende stedenbouwkundige waarde is
gelegen in het gegeven dat de Leuvense- of Gevangenenpoort vroeger net
ten noordoosten van het pand lag. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
huis vanwege de hoofdvorm en de fraaie gepleisterde lijstgevel van rond
1870.

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de 15de-16de (zijmuren) waarin bij diverse
verbouwingen moderniseringen zijn doorgevoerd. De 19de-eeuwse
lijstgevel, achtergevel, balklagen, en kap zijn de meest duidelijke
uitingen van zo’n modernisering.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de–16de-eeuw waarin diverse vernieuwingen
herkenbaar zijn uit verschillende historische perioden, met name uit de
19de eeuw. 

Het object Hinthamerstraat 9-11, bestaande uit een huis uit de 15de-16de
eeuw met ingrijpende aanpassingen uit de 19de eeuw, waaronder de fraaie
gepleisterde lijstgevel en een grotendeels 19de-eeuws achterhuis, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 9-11		’s-Hertogenbosch, GMSP
II

  PAGE  5 

