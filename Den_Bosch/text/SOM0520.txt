’s-Hertogenbosch

Vughterstraat 85

Kadastraal	: ’s Hertogenbosch, G-7289

Monumentnr.     : SOM0520

Huidige functie	: winkel-woonhuis	Bouwjaar	: XIXb, oudere kern (XVII)

Architect	: 

Oorspr.functie	: woonhuis

 

Verbouwingen	: 1907, 1918, 1948

Archief		: Gemeente ’s-Hertogenbosch, afdeling BAM

Datum document: 06-07-2007



                                                                        
            globale aanduiding van het perceel

 Context

(Bouw)historie:

Het pand Vughterstraat 85 stond in het begin van de 17e eeuw bekend
onder de naam “De Witte Zon”. Vroeger was op het perceel een
bierbrouwerij gevestigd. Rond het tweede kwart van de 19e eeuw werd het
gebouw verbouwd tot herenhuis. Dit herenhuis is in 1907 verbouwd tot
winkel-woonhuis met op de begane grond en de verdieping een winkel in
meubilerings- en behangselstoffen. Ondanks de vele verbouwingen die het
pand in de loop der eeuwen heeft ondergaan zijn er nog onderdelen van
deze oude kern bewaard gebleven, zoals de kelder(s) en een deel van de
samengestelde verdiepingsbalklaag van het vaste achterhuis. Het losse
achterhuis met kelder is in 1918 en 1927 vergroot en in de indeling van
het hoofdpand is tijdens verbouwingen in 1907 (verbouwing van woonhuis
naar winkel) en 1918 gewijzigd. In 1948 werden behalve het uitvoeren van
wijzigingen in het interieur ook de zolderbalklaag van het voorhuis, de
kap van het voor- en achterhuis en de top van de achtergevel vernieuwd.
Dit was nodig in verband met oorlogsschade. Ook de winkelpui en het
venster op de eerste verdieping in de voorgevel dateert uit 1948. 

Ligging:

Het pand ligt op een langgerekt smal perceel aan de noordelijke zijde
van de Vughterstraat, binnen de tweede ommuring uit de 14e eeuw en
vlakbij de voormalige Vughterbinnenpoort (gesloopt begin 19e eeuw). Aan
de achterzijde grenst het perceel aan de Dieze en is er een poortje aan
de Capucijnenpoort. Het geheel is onderdeel van een gevelwand aan de
Vughterstraat met voornamelijk 19e-eeuwse gevels. Veel van deze panden
aan deze straat hebben een oudere, soms middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14e eeuw is en vanuit het zuiden van ’s-Hertogenbosch naar de Markt
loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het huis omvat een hoofdpand, bestaande uit een voorhuis met vast
achterhuis, een binnenplaats, los achterhuis met achtererf en een
werkplaats aan de Dieze. Het voorhuis bestaat uit een kelder, begane
grond, twee verdiepingen en een zolder met borstwering. Het achterhuis
bestaat uit een kelder, begane grond, twee verdiepingen en een zolder
met borstwering. Het losse achterhuis heeft een kelder, begane grond,
verdieping en zolder onder een plat dak.

Voorgevel:

De voorgevel is opgetrokken in schoon metselwerk en heeft op de begane
grond een winkelpui uit 1948 (gewijzigd in 1980) met recht de
winkelingang en links hiervan een groot etalagevenster met direct
erboven een kroonlijst. Het brede bovenlicht is dichtgezet.

 

Het metselwerk op de eerste verdieping dateert, net als het brede
15-ruits venster met hardstenen dorpel en kroonlijstje, uit hetzelfde
jaar. 

Een hardstenen kordonlijst vormt visueel een scheiding tussen deze
eerste verdieping en de tweede verdieping. Ter plaatse van deze tweede
verdieping is het oorspronkelijk 19e-eeuwse metselwerk en de
gevelindeling gehandhaafd met drie vensters met T-draairamen. Boven deze
vensters een strekse boog.

De gevel wordt afgesloten door een hoofdgestel met architraaf, fries,
tandlijst en eierlijst en een kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet in zijn geheel zichtbaar vanuit de openbare
ruimte. Vanaf de achterliggende Uilenburg is de top van de achtergevel
van het achterhuis te zien. Deze is opgetrokken in schoon metselwerk
(1948). 

Ruimtelijke indeling: 

In een rapport van de afdeling BAM (1978) is het volgende met betrekking
tot de ruimtelijke indeling opgenomen: De 19e-eeuwse indeling van het
hoofdpand is op de begane grond en de eerste verdieping door de
verbouwingen in 1907, 1918 en 1948 vrijwel geheel verloren gegaan, net
als de verdeling in voorhuis en achterhuis. Alleen in de kelder en op de
begane grond zijn het voorhuis en achterhuis nog herkenbaar. De
oorspronkelijke gang tegen de linker zijmuur is verdwenen net als het
19e-eeuwse trappenhuis. Tegen de rechter zijmuur in het achterhuis zit
een stookplaats, en tegen de linker zijmuur de trap. In 1907 werden de
begane grond en de eerste verdieping ingericht als winkel. Tegenwoordig
is alleen de begane grond nog in gebruik als winkel.

Constructies:

In een rapport van de afdeling BAM (1978) is het volgende opgenomen met
betrekking tot de constructies van het pand: De brandmuur tussen het
voor- en achterhuis is niet meer aanwezig. De kelder van het voorhuis is
via de achterkelder (achterhuis) toegankelijk en heeft een tongewelf in
de langsrichting. Alle balklagen in het voorhuis zijn enkelvoudig. De
zolderbalklaag en de kap zijn in 1948 vernieuwd.

De kelder van het achterhuis, toegankelijk vanaf de binnenplaats, heeft
een tongewelf in de langsrichting. Deze kelder is smaller dan het
perceel. De begane van dit achterhuis lag tot de verbouwing in 1918 ca.
30 cm boven peil. De eerste verdiepingsbalklaag bestaat uit drie vakken
moer- en kinderbalken (voorste balkvak vernieuwd). De overige balklagen
in het achterhuis zijn enkelvoudig. De kap, die een geheel vormt met de
voorkap, dateert uit 1948. 

De kelder van het losse achterhuis was vroeger toegankelijk vanuit de
gang aan de linkerzijde en heeft een tongewelf in de langsrichting. Deze
ruimte is nu dichtgestort. De balklagen van dit achterhuisje zijn
enkelvoudig. In 1918 is het voorste gedeelte met een verdieping en een
plat dak verhoogd. In 1927 is het achterste gedeelte overeenkomstig
verbouwd. Op de kadastrale minuut van ca. 1820 staat dit achterhuisje
reeds aangegeven. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden.

Interieurelementen

In het rapport van de afdeling BAM (1978) wordt het volgende gezegd met
betrekking tot waardevolle interieurelementen: 

Ter plaatse van het rookkanaal tegen de rechter zijmuur van het
achterhuis, bevind zich op de begane grond een marmeren schouw (XIX).
Tevens zit er in het achterhuis nog een stucplafond met ornamenten uit
de tweede helft van de 19e eeuw en zijn de trappalen van de gesloopte
19e-eeuwse bordestrap tussen het voor- en achterhuis hergebruikt bij de
huidige trap naar de verdieping.

Over eventuele waardevolle interieurelementen in het losse achterhuis is
geen documentatie voorhanden.

Erf, bijgebouwen, diversen:

Los achterhuis (zie algemeen) verbonden met het vaste achterhuis door
middel van een gang. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als voormalig 19e-eeuws herenhuis, gelegen op een smal perceel binnen de
in het begin 19e eeuw gesloopte Vughterbinnenpoort uit de 14e eeuw heeft
het pand Vughterstraat 85 stedenbouwkundige waarde. Tevens is het van
belang vanwege de ligging op een oud kavel dat grenst aan de Dieze,
waarmee wordt verwezen naar de historische verkavelingsstructuren in dit
gedeelte van de binnenstad van ’s-Hertogenbosch. De voorgevel heeft
een markante uitstraling met zijn detaillering van 1947 in de pui en op
de verdieping en de 19e-eeuwse vormgeving van de zolderverdieping.
Hierdoor heeft het pand architectonische waarde.

2. Bouw- en/of kunsthistorische waarden

Als 19e-eeuws (voormalig) herenhuis met oudere kern (XVII), gelegen
binnen de in het begin 19e eeuw gesloopte Vughterbinnenpoort uit de 14e
eeuw, heeft het pand bouwhistorische waarde. De oude structuur van het
pand met voor- en achterhuis, los achterhuis en oude kelders is bewaard
gebleven. In het vaste achterhuis is nog de oude moer- en kinderbalklaag
aanwezig. Tevens is in de voorgevel (19e-eeuwse lijstgevel met pui en
eerste verdieping uit 1948) een belangrijk deel van de bouwhistorie van
het pand duidelijk afleesbaar.

3. Cultuurhistorische waarden

Vughterstraat 85 heeft cultuurhistorische waarde als representant van de
ontwikkelingen in de tweede helft van de 19e eeuw, toen vele oude huizen
langs de belangrijkste straten in Den Bosch geheel of gedeeltelijk
werden vernieuwd en vaak van nieuwe voorgevels werden voorzien. In de
voorgevel markeren de begane grond en de verdieping de periode van de
Wederopbouw.

Het object Vughterstraat 85, bestaande uit een voormalig 19e-eeuws
herenhuis met oudere kern, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 85                              
          ’s-Hertogenbosch, GMSP II

  PAGE  5 

