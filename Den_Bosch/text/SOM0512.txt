’s-Hertogenbosch

Vughterstraat 259-261

Kadastraal	: ’s Hertogenbosch, G-8168

Monumentnr.     : SOM0512

Huidige functie	: woonhuis	Bouwjaar	: XIXb/c, oudere kern

Architect	: 

Oorspr.functie	: woon-werkhuis

 

Verbouwingen	: 1920, 2004

Archief		: Gemeente ’s-Hertogenbosch, afdeling BAM

Datum document: 24-05-2007



                                                                        
     globale aanduiding van het perceel



Context

(Bouw)historie:

Het pand Vughterstraat 259-261 is in opzet het resultaat van een
verbouwing/vernieuwing in de 19de eeuw van een ouder pand. Indeling en
de gevels dateren uit het tweede of derde kwart van de 19de eeuw. In het
eerste kwart van de 20ste eeuw is het gebouw zowel in het interieur als
exterieur gewijzigd. Er werd een nieuwe winkelpui geplaatst. Deze is
grotendeels nog aanwezig in de huidige toestand van het pand. In het
interieur werd de trap gewijzigd. Vermoedelijk is de oude spiltrap bij
deze werkzaamheden gedeeltelijk of geheel verwijderd. Deze spiltrap was
rechts tegen de brandmuur geplaatst. In de nieuwe situatie in 1920 is in
de gang tegen de rechter zijmuur een trappenhuis gemaakt. Het pand heeft
tegenwoordig geen winkelfunctie meer. In de ruimte waar voorheen de
winkel was, wordt nu gewoond.

Ligging:

Het pand ligt op een smal perceel aan de noordelijke zijde van de
Vughterstraat (oorspronkelijk Vughterdijk) op de voor Den Bosch
kenmerkende smalle strookverkaveling tussen straat en achterliggende
Westwal aan de Dommel, buiten de tweede stadsmuur uit de 14de eeuw. Het
geheel is onderdeel van een gevelwand met voornamelijk 19de-eeuwse
gevels. Veel van deze panden aan de Vughterstraat hebben een oudere,
soms zelfs middeleeuwse, kern. Door de eeuwen heen is de Vughterstraat,
die in opzet een stadsuitbreiding uit de 14de eeuw is en vanuit het
zuiden van ’s-Hertogenbosch naar de Markt loopt, een belangrijke
uitvalsweg geweest met grote economische activiteiten. Vooral in het
noordelijke gedeelte van de Vughterstraat, dicht bij de Schapenmarkt en
de Markt speelde de handel een grote rol. Hierdoor is de hoofdbebouwing
aan deze straat door de tijd heen sterk gewijzigd en vernieuwd. 

Beschrijving

Algemeen (hoofdvorm, kap):

Het pand is twee vensterassen breed en bestaat uit een voorhuis met vast
achterhuis. Beide hebben een begane grond, verdieping en zolder. Onder
het achterhuis zit een kelder met tongewelf. Het schilddak, met de nok
haaks op de voorgevel, is gedekt met gesmoorde Muldenpannen. 

Voorgevel:

De twee vensterassen brede lijstgevel is geheel gepleisterd. In de
begane grond is grotendeels nog een laat 19de-eeuwse winkelpui
zichtbaar. Pilasters met cannelures dragen de puibalk. Links en rechts
van het centraal gelegen etalagevenster, een ingang. De linker is de
voormalige winkelingang, de rechter de ingang tot de bovenwoning. Zowel
deze ingangen als het etalagevenster dateren uit de jaren dertig van de
20ste eeuw. De bovenlichten van de ingangen zijn net als het bovenlicht
van het etalagevenster voorzien van wit kathedraalglas. Op de verdieping
zijn twee vensters zichtbaar. De kozijnen van deze vensters hebben een
duivejagerprofilering en toognagels. De valramen in deze kozijnen zijn
nieuw. Het glas-in-lood in de bovenlichten dateert waarschijnlijk uit de
jaren dertig van de 20ste eeuw. De gevel wordt afgesloten door een
gepleisterde fries en een houten kroonlijst.

Zijgevels:

Het pand wordt aan beide zijden begrensd door bebouwing. De zijgevels
zijn daardoor niet zichtbaar en niet opgenomen in de beschrijving.

Achtergevel:

De achtergevel is niet zichtbaar vanuit de openbare ruimte. Op
tekeningen uit 2004 is deze gevel echter als volgt weergegeven: een
afgeknotte topgevel met in de begane grond een dubbele deur met
bovenlicht en een vensteropening. In de verdieping twee vensters en ter
plaatse van de zolder ййn venster.

Ruimtelijke indeling:

De oorspronkelijke indeling (gang rechts met de trap naar boven) is
verdwenen. De linker voordeur (voorheen de winkeltoegang) is niet meer
in gebruik. In de voormalige winkelruimte is nu een woonruimte
gerealiseerd. De gang tegen de rechter zijmuur is gewijzigd in een
halletje, berging, toilet en trappenhuis. Het rookkanaal bevindt zich
aan de linker kant van het pand. 

Constructies:

Aan de hand van aantekeningen uit 2005 kan over de constructies van het
pand het volgende gezegd worden: De kelder onder het achterhuis heeft
een tongewelf. Mogelijk is de oude brandmuur tussen het voorhuis en
achterhuis nog aanwezig. De verdiepingsbalklaag is samengesteld (zowel
in het voorhuis als in het achterhuis) en de zolderbalklaag van het
voorhuis is enkelvoudig. Het achterhuis heeft een samengestelde
zolderbalklaag. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Niet van toepassing.Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Dit pand met grotendeels 19de-eeuwse gevel en historiserende pui uit het
eerste kwart van de 20ste eeuw, voegt zich goed in deze gevelwand van de
Vughterstraat, waar zich veel panden met voornamelijk 19de-eeuwse gevels
bevinden. Hierdoor is er sprake van een ensemblewaarde.
Stedenbouwkundige waarde is er tevens vanwege de ligging op oude kavels,
waarmee wordt verwezen naar de historische verkavelingsstructuren in dit
gedeelte van de binnenstad van ’s-Hertogenbosch.

2. Bouw- en/of kunsthistorische waarden

Vughterstraak 259-261 heeft bouwhistorische waarde als een in kern
mogelijk laatmiddeleeuws pand dat in de 19de eeuw sterk verbouwd is en
in het eerste kwart van de 20ste eeuw weer gewijzigd is. Deze bouwfases
zijn duidelijk herkenbaar in het pand. Intern zijn er nog elementen van
de oudere kern bewaard gebleven, zoals de samengestelde balklagen, de
kelder en de zijmuren, waardoor het pand een bouwhistorische waarde
heeft.

3. Cultuurhistorische waarden

Het betreft hier een goed voorbeeld van een 19de-eeuws pand waarbij in
het exterieur de oorspronkelijke winkel-woonhuis functie herkenbaar is
gebleven. Het geheel is typerend voor de bebouwing aan de Vughterstraat:
panden met veelal laat 19de-eeuwse gevels op smalle en diepe percelen
die voornamelijk een woon-werk bestemming hebben. Als representant van
de ontwikkelingen in de tweede helft van de 19de eeuw en begin 20ste
eeuw, toen vele oude huizen langs de belangrijkste straten in Den Bosch
geheel of gedeeltelijk van nieuwe voorgevels werden voorzien, vaak in
samenhang met de nieuwe winkelfunctie, heeft het pand dan ook
cultuurhistorische waarde.

Het object Vughterstraat 259-261, bestaande uit een in het exterieur
goed bewaard gebleven 19de-eeuws winkel-woonhuis met een pui uit het
eerste kwart van de 20steeeuw en een oudere kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

 

Redengevende omschrijving Vughterstraat 259-261                         
       ’s-Hertogenbosch, GMSP II

  PAGE  1 

