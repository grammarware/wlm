’s-Hertogenbosch

Hinthamerstraat 130-132

Kadastraal	: ’s Hertogenbosch, H-5787

Monumentnr.     : SOM0421

Huidige functie	: winkel-woning	Bouwjaar	: XV; voorgevel XIX

Architect	: 

Oorspr.functie	: woon-werkhuis

 

Verbouwingen	: 1951, 1962, 1991

Archief		: Gemeente ’s-Hertogenbosch, afdeling BAM

Datum document: 23-04-2007



						      	globale aanduiding van het perceel

Context

(Bouw)historie:

Het pand Hinthamerstraat 130-132, vanouds genaamd “de Trompetter”
bestaat uit een voorhuis met een vast achterhuis. Het woonhuis dateert
waarschijnlijk uit de 15de eeuw (kort na de stadsbrand van 1419?).
Mogelijk is het achterhuis iets jonger dan het voorhuis. Het pand bevat
nog oude onderdelen als een kelder, samengestelde balklagen en restanten
van een houtskelet. 

Op het kadastrale minuutplan uit 1823 is het perceel bebouwd met een
huis aan de straat, een smallere aanbouw, een binnenterrein, een los
achterhuis, een tweede binnenterrein en een klein achterhuisje aan de
Dieze. 

Vanuit het Slijperstraatje, dat twee panden verder naar het oosten ligt,
was het perceel via twee doorgangen te bereiken. Het perceel is later in
de 19de eeuw in de lengte opgedeeld. In 1919 werd een werkplaats achter
op het perceel gebouwd, bestaande uit een bouwlaag en plat dak.
Waarschijnlijk is ergens rond het midden van de 19de eeuw een nieuwe
voorgevel opgetrokken. In 1951 is de indeling van het woonhuis, dat toen
nog achter de winkel en op de verdiepingen lag, gewijzigd en in 1962 is
de indeling van de begane grond geheel verwijderd ten bate van een grote
winkelruimte. De huidige winkelpui werd toen geplaatst ter vervanging
van een winkelpui uit de late 19de eeuw. In 1991 is in de pui een aparte
ingang naar de woning gemaakt, en werd de kap op het voorhuis vernieuwd.

Ligging:

Het pand is gelegen in de gesloten gevelwand aan de noordzijde van de
Hinthamerstraat. De Hinthamerstraat is al sinds late 12de eeuw een van
de drie belangrijke straten die het centrum van de stad  (de Markt) met
het omliggende gebied verbinden. Bij de stadsuitbreding in de eerste
helft van de 14de eeuw kwam de Hinthamerstraat binnen de stadsmuren te
liggen. Een deel van de straat zal echter al eerder bebouwd zijn
geweest, en mogelijk geldt dat ook voor het onderhavige perceel.

De meeste percelen aan de noordzijde van de Hinthamerstraat liepen van
oorsprong door tot aan de Binnendieze. Later zijn de percelen meestal
echter opgedeeld in de lengte, en werden andere gebouwen op de
afgesplitste delen gebouwd. In de 19de eeuw is dat ook bij het
onderhavige perceel gebeurd. De Zusters van Orthenpoort ontsluit de
achterliggende percelen.

De voorgevel van het huis knikt enigszins ten opzichte van de
naastliggende delen van de gevelwand, zodat de straat zich hier
enigszins versmalt. Achter het pand bevindt zich een aanbouw aan de
linkerzijde (westzijde), met rechts daarvan een plaats en daarachter een
eenlaags bedrijfsgebouwtje met plat dak uit 1919. Deze bijgebouwen
behoren (tegenwoordig) echter tot een ander perceel (Zusters van
Orthenpoort 5). De achterplaats behoort wel tot het onderhavige perceel.

Beschrijving

Algemeen (hoofdvorm, kap):

Het pand Hinthamerstraat 130-132 heeft een langwerpig rechthoekige
plattegrond die achter de voorgevel iets schuin naar links wegloopt. Het
pand bestaat uit een voorhuis met vast achterhuis, met een begane grond,
verdieping en zolder. Het achterhuis is onderkelderd. Het dak is een
zadeldak met een voorschild en is gedekt met rode verbeterde Hollandse
pannen op het voorhuis en gesmoorde Hollandse pannen op het achterhuis. 

Voorgevel:

De voorgevel heeft op de begane grond een pui die in 1962 is gebouwd,
maar waarvan de indeling sindsdien weer is gewijzigd. De pui is verdiept
en schuin achter het gevelvlak aangebracht. 

Boven de pui is de gevel gepleisterd. Op de verdieping bevinden zich
drie vensters met gepleisterde (?) lekdorpels, kozijnen met
duivenjager-profiel en zesruits schuiframen. De gevel wordt afgesloten
door een classicistisch hoofdgestel met gepleisterde architraaf en fries
en geprofileerde houten kroonlijst met tandlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is voor wat betreft het bovenste deel vanuit de Zusters
van Orthenpoort zichtbaar. De gevel is gecementeerd en langs de
bovenrand is een eenvoudige lijst met eindpannen. Langs de linkerkant
een iets vooruitstekende strook muurwerk (ook gecementeerd). Op de
verdieping bevinden zich twee vensters met moderne invullingen en op
zolder is er ййn zo’n venster. Ter hoogte van de zoldervloer is een
staafankertje in de gevel te zien, alsmede sporen van nog twee
staafankers. Bij bouwhistorische opname in 1991 door de afdeling BAM is
vastgesteld dat er op de begane grond een kelderingang was, alsmede een
ingang en twee achtruits schuiframen. 

Ruimtelijke indeling:

Het pand bestaat uit een voorhuis met vast achterhuis, met een begane
grond, verdieping en zolder. Het achterhuis is onderkelderd. Het pand
werd door een tot in het dak doorlopende brandmuur, in een voor- en
achterhuis verdeeld. De begane grond bevat ййn grote winkelruimte met
achterin een klein kantoortje. Rechts loopt een gang naar een trap
halverwege de diepte van het pand. Op de verdieping bevindt zich een
overloop/gang tegen de linker zijmuur, een voor- en een achterkamer en
daar tussenin drie kleinere ruimtes. De voorkamer is hoger dan de andere
ruimtes. De steektrap naar de niet-onderverdeelde zolder ligt tegen de
linker zijmuur. 

Constructies:

In 1991 zijn er tijdens een verbouwing waarnemingen in het pand gedaan
door de afdeling BAM. Hierbij zijn de volgende zaken vastgesteld. 

De kelder onder het achterhuis heeft een tongewelf en is rechts circa
een meter smaller dan de breedte van het pand. In de achterwand van de
kelder is er een keldertrap naar de binnenplaats en een kelderlicht. In
de voorwand van de kelder zit een dichtzetting.

De begane grond kende langs de rechter zijgevel zowel in het voor- als
het achterhuis een gang. Mosmans schrijft over een mogelijk openbaar
straatje. Of dit deze gang betrof is niet geheel duidelijk. Op het
kadastrale minuutplan is deze situatie in ieder geval niet aangegeven. 

Op de verdieping en zolder is de voor- achterhuis indeling nog bewaard
gebleven.

In de top van deze- 20 cm dikke- brandmuur zijn bouwsporen aangetroffen
die van een venster zouden kunnen zijn geweest, het geen zou betekenen
dat het achterhuis oorspronkelijk lager of later aangebouwd is dan het
voorhuis. In de brandmuur bevinden zich op de zolder twee oude
deuropeningen, waarvan de rechter is dichtgezet.

Zowel de linker- als rechter zijmuur is niet gemeenschappelijk met het
buurpand. Tegen de rechterzijmuur loopt in het voorhuis een rookkanaal.

De verdiepingsbalklaag bestaat in het voorhuis uit vier vakken met moer-
en kinderbinten. De zolderbalklaag in het voorhuis bestaat eveneens uit
vier balkvakken waarbij in het laatste vak later een onderslagbalk is
aangebracht. De zoldervloer van het voorhuis is ter plaatse van de
eerste twee balkvakken verhoogd bij de bouw van de huidige voorgevel,
vermoedelijk om een hogere voorkamer op de verdieping te verkrijgen. 

In het achterhuis heeft de samengestelde balklaag een omvang van drie
vakken. De zolderbalklaag in het achterhuis is vermoedelijk enkelvoudig.
Op de verdieping zijn in het woonhuis restanten aangetroffen van een
houtskeletconstructie. Op zolder lagen nog  restanten van muurstijlen,
korbeels en sleutelstukken. De muurstijlen waren plat en zullen
waarschijnlijk tegen de muur geplaatst zijn geweest. De sleutelstukken
hadden een ronde peerkraalprofilering met zaagsnede en gutswerk. Op
enkele plaatsen zijn de originele eiken vloerdelen nog aanwezig. 

In 1991 is de gehele kap evenals de zolderbalklaag van het voorhuis
vernieuwd, op de moerbalken in het voorhuis na. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 130-132 heeft stedenbouwkundige waarde vanwege
de samenhang met de historische gebouwde omgeving. De gevelwanden van de
Hinthamerstraat vormen vrijwel in hun geheel een fraai historisch
ensemble. Daarnaast heeft het pand aanmerkelijke architectonische waarde
vanwege de historische bouwmassa en de lijstgevel van rond het midden
van de 19de eeuw.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een kern uit de 15de eeuw, bestaande uit
zijmuren, kelder en samengestelde balklagen met restanten van een
houtskelet, waarin bij diverse verbouwingen moderniseringen zijn
doorgevoerd. De voorgevel is daarvan de meest duidelijke uiting.

3. Cultuurhistorische waarden

Het gebouw heeft cultuurhistorische waarde als zijnde een historisch
woon-werkhuis uit de 15de eeuw, dat sindsdien diverse tijdgebonden
moderniseringen heeft doorgemaakt, en waarschijnlijk rond 1900 deels tot
winkel is verbouwd. Deze ontwikkeling maakte deel uit van de voortgaande
ontwikkeling van de Hinthamerstraat tot winkelstraat, die in grote
lijnen van west naar oost verliep.

Het object Hinthamerstraat 130-132, bestaande uit een in kern 15de eeuws
woonhuis met een lijstgevel uit het midden van de 19de eeuw is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Hinthamerstraat 130-132	’s-Hertogenbosch,
GMSP II

  PAGE  5 

