Waardestelling Verwersstraat 78

Beschrijving.

Het rechter pand nummer 78 grenst aan de zuidzijde aan een steegje
genaamd het Koestraatje.

Het pand dateert uit circa 1890 en omvat een tweelaags voorhuis met
zolderverdieping, een tussenlid en een tweelaags met zolderverdieping
19e eeuws achterhuis. Oudere structuren zijn mogelijk nog aanwezig in de
linker zijmuur en onder de begane grond vloer (kelder ?).

Aan de linkerzijde is een brede gang gesitueerd met rechts daarvan aan
de voorzijde een kamer en suite met schuifdeuren. De T-vensters in de
voorgevel bezitten fraai geprofileerde raamomlijstingen en vouwblinden.
In het pand zijn een aantal glasdeuren bewaard gebleven met geslepen
ruiten waarin Art Nouveau motieven herkenbaar zijn.

De begane grond bezit fraaie stucplafonds met rozetten en langs de
wanden lijstwerk in een meandervorm. De wanden in de gang zijn bezet met
stucpanelen omrand door lijstwerk. Op de begane grond een drietal
hardstenen schoorsteenmantels.

De 1e verdiepingsvloer in het 19e eeuwse bestaat uit troggewelven met
een gepleisterde baksteenvulling met een houten onderslag met twee
staanders.

Het zadeldak op het voorhuis en het losse achterhuis worden gedragen
door verbeterde Hollandse spanten.

De bakstenen voorgevel is een trapklokgevel met een klimmend boogfries
en decoratief metselwerk.

De begane grond is gepleisterd met daarboven een balkon op drie gesneden
consoles met een balustrade met vaasbalusters.

Op de verdieping twee samengestelde vensters met een korfboog als
ontlastingsboog met gekleurde bakstenen in de boogvulling. Tussen de
vensters een Delfts-blauw tegeltableau en op de tweede verdieping twee
smalle vensters waarboven een oculus.

In de geveltop een wapenschild en op de geveltop een leeuw.

De bakstenen rechterzijgevel aan het karakteristieke steegje het
koestraatje, bezit een diversiteit aan venstervormen. Op de zadeldaken
rusten oud Hollandse dakpannen.

Waardering.

Cultuurhistorische waarden

+.  Het pand (eind 19e eeuws) is een voorbeeld van het traditionele,
algemeen voorkomende Bossche woonhuistype, dat sinds het einde van de
middeleeuwen op grote schaal werd gebouwd voor de gegoede burgerij. 

Architectuurhistorische waarde

+  Het pand is een voorbeeld van een eclectische bouwtrant waarin
uitwendig en inwendig sprake is van een vrije toepassing van
historiserende vormen en detailleringen: de voorgevel een combinatie van
een baksteen trap- en klokgevel met klimmend boogfries, de gevel op
begane grond gepleisterd, daarboven een balkon, voorzien van balustrade
met vaasbalusters. Inwendig: stucplafonds met rozetten, op de wanden
lijstwerk met klassieke meandervorm, deuren met geslapen glazen ruiten,
voorzien van Art Nouveau- motieven.

III)     Ensemblewaarden

+  Het pand is qua omvang en stedenbouwkundige situering een kenmerkend
voorbeeld van een relatief smal woonhuistype, nokrichting loodrecht op
de straat, zoals algemeen voorkomend op de laatmiddeleeuwse verkaveling
van de Bossche binnenstad, welke doorgaans wordt gekenmerkt door een
aaneengesloten smalle en diepe parcellering, op regelmatige afstand
onderbroken door smalle stegen langs de naastgelegen achtererven. Het
betreffende pand is gesitueerd langs een steeg (“Koestraatje”).

Gaafheid/Herkenbaarheid

++  Het pand is in de laat-19e eeuwse verschijningsvorm in- en uitwendig
gaaf.

Zeldzaamheid

n.v.t.

 

 

