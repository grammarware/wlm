’s-Hertogenbosch

Vughterstraat 92B-94

Kadastraal	: ’s Hertogenbosch, G-7830

Monumentnr.     : SOM0525

Huidige functie	: winkel-woning	Bouwjaar	: XIXA, oude kern

Architect	: 

Oorspr.functie	: woon-werkhuis

 

Verbouwingen	: 1910, 1970-er jaren

Archief		: Gemeente ’s-Hertogenbosch, afdeling BAM

 

                                                                  

       globale aanduiding van het perceel

 Context

(Bouw)historie:

Het pand Vughterstraat 92B-94 stond vroeger bekend onder de historische
naam “De Vergulde Keijser” en behoort tot het kenmerkende
laatmiddeleeuwse woonhuistype, bestaande uit een voorhuis met vast
achterhuis, gescheiden van elkaar door een brandmuur. Halverwege de 19de
eeuw is dit oude pand verbouwd en voorzien van een nieuwe voorgevel. Ook
in de 20ste eeuw heeft het pand wat wijzigingen ondergaan. Zo is de
19de-eeuwse pui in 1910 vervangen door een nieuwe winkelpui. Deze is
recent weer in hoofdvorm teruggebracht in 19de-eeuwse staat. Verder is
in de jaren zeventig het interieur gemoderniseerd. Ondanks deze
wijzigingen zijn er intern diverse (constructieve) onderdelen uit de
15de/16de en 17de eeuw bewaard gebleven, zoals balklagen.

Ligging:

Het pand ligt op een smal perceel (de voor ’s-Hertogenbosch zo
kenmerkende smalle strookverkaveling tussen straat en stroom) aan de
zuidelijke zijde van de Vughterstraat. Het pand ligt binnen de tweede
ommuring uit de 14de eeuw en vlakbij de plek waar de voormalige
Vughterbinnenpoort stond. Aan de achterzijde grenst het perceel aan de
Dieze. De bebouwing op dit achterste deel aan de Dieze betreft een los
achterhuis dat nu op een ander perceel ligt en een eigen adres heeft.
Het hoofdpand met voor- en achterhuis is onderdeel van een gevelwand aan
de Vughterstraat met voornamelijk 19de-eeuwse gevels. Veel van deze
panden aan de Vughterstraat hebben een oudere, soms middeleeuwse, kern.
Door de eeuwen heen is de Vughterstraat, die in opzet een
stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Op het
(voormalige) achtererf aan de Dieze staat een los achterhuis, dat niet
onder deze beschrijving valt. Het voorhuis heeft een hoge begane grond,
twee verdiepingen en een zolder onder een zadeldak met dakschild aan de
straatzijde en gesmoorde Hollandse pannen. In het voordakschild een
dakkapel. Het achterhuis heeft een kelder, begane grond, verdieping en
een zolder onder een zadeldak.

Voorgevel:

De voorgevel (XIXA) is opgetrokken in baksteen en geschilderd. Op de
begane grond een recente winkelpui die de indeling uit de 19de eeuw in
hoofdvorm reconstrueert: links en rechts van de centrale winkelingang
een (etalage)venster. De bovenlichten zijn in de huidige situatie
dichtgezet. Het muurwerk rond de vensters en ingang is gepleisterd en
voorzien van schijnvoegen. Een hardstenen kordonlijst scheidt de begane
grond van de verdiepingen. Op de eerste verdieping twee vensters met
schuiframen. De bovenlichten zijn voorzien van glas-in-lood en boven de
vensters zit een strek. Op de tweede verdieping twee vensters met
4-ruits schuiframen. Ook boven deze vensters zit een strek. In het
metselwerk tussen deze vensters zit een kleine gevelsteen met de
afbeelding van een Romeinse of Grieks figuur, wellicht de “De Vergulde
Keijser”. De gevel wordt afgesloten door een eenvoudige kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte maar wordt in
een opnamerapport van de BAM uit 2006 als volgt beschreven: De
achtergevel is een bakstenen topgevel (XVII-XVIII), voorzien van
vlechtingen, met een klein venster in de geveltop. De bakstenen
brandmuur tussen het voor- en achterhuis, voorzien van vlechtingen,
steekt buitendaks uit.

Ruimtelijke indeling: 

De begane grond is geheel in gebruik als winkel. De verdeling in voor-
en achterhuis is hier nog duidelijk herkenbaar aan het niveau verschil
in de vloer. De kelder (nu souterrain) is toegankelijk vanuit de begane
grond van het voorhuis. In een opnamerapport van de afdeling BAM uit
2006 wordt geconstateerd dat de trappen in het pand tegen de linker
zijmuur liggen en twee stookplaatsen tegen de rechter zijmuur. Op een
tekening uit 1994 is te zien dat de opgang tot de bovenwoning bereikbaar
is via de ingang tot de bovenwoning in het portiek van het linker
buurpand, nr. 92. De verdiepingen zijn geheel in gebruik als woning.

Constructies:

In het opnamerapport van de afdeling BAM uit 2006 wordt er het volgende
gezegd over de constructies van het pand: De balklagen van de
verdiepingen van het voorhuis bestaan uit vier vakken moer- en
kinderbalken. De moerbalken zijn voorzien van 17de-eeuwse sleutelstukken
met acanthusornament. De sleutelstukken zijn deels afgehakt. De kap van
het voorhuis heeft een 19de-eeuwse draagconstructie, bestaande uit
grenen schaarspanten met balk. De kelder van het achterhuis heeft een
tongewelf in de langsrichting en is toegankelijk vanuit het voorhuis. De
balklagen van het achterhuis zijn samengesteld uit drie vakken moer- en
kinderbalken. De moerbalken zijn voorzien van sleutelstukken (XVd-XVIa)
met peerkraalornament. De draagconstructie van de kap is opgebouwd uit
een eiken dekbalkjuk en een grenen schaarspant met balk. Op tekeningen
is zichtbaar dat de linker zijmuur gemeenschappelijk is met het linker
buurpand. Over de rechter zijmuur is geen documentatie voorhanden.
Waarschijnlijk is ook deze gemeenschappelijk met het rechter buurpand.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Het losse achterhuis staat op een ander perceel en heeft een ander adres
en valt niet onder deze beschrijving.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 92B-94 heeft stedenbouwkundige waarde vanwege de
samenhang met de historische gebouwde omgeving en is tevens van belang
vanwege de ligging op een oud kavel dat grenst aan de Dieze. De
eenvoudige maar met zorg uitgevoerde lijstgevel is een goed en op de
verdiepingen nog gaaf voorbeeld van 19de-eeuwse lijstgevelarchitectuur.

2. Bouw- en/of kunsthistorische waarden

Als een in de 19de eeuw verbouwd pand met nog een oudere kern en gelegen
binnen de tweede stadsmuur uit de 14de eeuw heeft het pand
bouwhistorische waarde. In het pand zijn nog diverse elementen van deze
oude kern bewaard gebleven. Het pand heeft nog de oorspronkelijke en
typisch Bossche indeling in voorhuis en vast achterhuis.

3. Cultuurhistorische waarden

Vughterstraat 92B-94 heeft cultuurhistorische waarde als representant
van de ontwikkelingen in de tweede helft van de 19de eeuw, toen vele
oude huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, vaak in samenhang met de nieuwe winkelfunctie. 

Het object Vughterstraat 92B-94, bestaande uit een 19de-eeuws
winkel-woonhuis met een oudere kern (XV-XVI) waarvan diverse onderdelen
goed bewaard zijn gebleven, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 92B-94                          
       ’s-Hertogenbosch, GMSP II

  PAGE  1 

