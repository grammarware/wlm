’s-Hertogenbosch

Jan Heinsstraat 38

Kadastraal	: ’s Hertogenbosch, G-5052

Monumentnr.     : SOM0604

Huidige functie	: woning-kantoor	Bouwjaar	: 1886

Architect	: 

Oorspr.functie	: woning

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 24-08-2008



globale aanduiding van het perceelContext

(Bouw)historie:

Kort na 1880 werd begonnen met de bouw van huizen aan de noordzijde van
de Jan Heinsstraat, die in 1881 zijn naam kreeg bij raadsbesluit van 31
mei.

In 1886 verrees het huidige pand op nr. 38, destijds in opdracht van
Wilhemus Streng, van beroep “eerste baas timmerman”. Streng was
afkomstig uit een welgestelde familie en gehuwd met Maria de Wet. Het
echtpaar had twee zonen, beide in ’s-Hertogenbosch geboren in
respectievelijk 1888 en 1893. Vermoedelijk verwijst de gevelsteen met de
timmermansgereedschappen nog naar de eerste eigenaar. Rond 1900 was in
het pand  de provinciaal veearts A.J. Vlamings gehuisvest, wiens weduwe
het huis tot 1910 bewoonde. Vanaf 1910 was het pand in handen van de
directeur van het gemeentelijke slachthuis, de heer F. van Hootegem, die
het huis verhuurde. Het buurtje rond de Jan Heinsstraat met zijn kleine
herenhuizen en beneden- en bovenwoningen werd dan ook bevolkt door de
hogere middenstandsklasse, die in deze periode sterk in opkomst was.

Het pand bleef wat betreft de voorgevel in vrij gave staat behouden. De
gevel werd in neorenaissancetrant vormgegeven en verbijzonderd door een
schilderachtige trapgevel met allerlei natuurstenen ornamentiek en een
ijzeren windvaanbekroning. De architect is vooralsnog niet bekend.
Mogelijk is het ontwerp van de eerste eigenaar, de eerste baas timmerman
Streng.

Ligging:

Het pand ligt aan de noordelijke zijde van de Jan Heinsstraat, binnen de
aaneengesloten noordelijke gevelwand van deze straat in het noordelijke
deel van de Bossche binnenstad. Het aangrenzende wijkje werd aangelegd
op de “Esplanade” of het “Plein”, de onbebouwde ruimte ten
zuiden van de Citadel, die eind 19de eeuw werd herontwikkeld. Het pand
staat in het oostelijke uiteinde van de straat, waar deze aansluit op de
Zuid-Willemsvaart.

Beschrijving

Algemeen (hoofdvorm, kap):

Het pand heeft in hoofdzaak een rechthoekige plattegrond, twee volledige
bouwlagen en een in de kap opgenomen zolderverdieping. Het dak, een
zadeldak, heeft de nokrichting evenwijdig aan de voorgevel en is gedekt
met rode verbeterde Hollandse panne. Midden voor sluit op het dakvlak
een steekkap van de vlaamse gevel aan, die de voorgevel domineert. 

Het dak bezit op de uiteinden gemetselde schoorstenen. Aan de
achterzijde is er een aanbouw met plat dak. Deze is vanaf de openbare
weg niet zichtbaar.

Voorgevel:

De voorgevel oogt door het centraal geplaatste grote dakhuis met
trapgevel symmetrisch maar is dat niet. De begane grondverdieping telt
vier vensterassen, de tweede bouwlaag heeft er drie. De centrale as
wordt benadrukt door een fors dakhuis met trapgevel, gelobd spaarveld,
hoekpilasters op consoles en pinakels. 

De gevel is gemetseld in oranjerode machinale baksteen in kruisverband
en voorzien van hardstenen waterlijsten onder de vensters in de eerste
en de tweede bouwlaag en diverse wit gepleisterde speklagen. In de
speklagen boven de vensters zijn wit geschilderde lateien opgenomen.
Boven de lateien bevinden zich gemetselde segmentbogen. Aan weerszijden
van het dakhuis sluit de gevel rechtgesloten af met een bakstenen
keperboogfries met wit geschilderderde kraagsteentjes en sluitsteentjes.
Het dakhuis is voorzien van een rijke zandstenen ornamentiek: consoles
met saterkoppen onder de hoeklisenen en basementjes, kraagstenen,
waterlijsten en pinakelbekroningen bij de hoekpinakels. Het gelobde
spaarveld ligt in gevelvlak van de voorgevel. De uitkragende omlijsting
rust op zandstenen kraagstenen met blokken, waarop het opschrift AD en
1886 is vermeld en die zijn voorzien van leeuwenkoppen. Ook de
geveltrappen worden door zandstenen deklijsten afgesloten. De toppinakel
draagt een smeedijzeren krulornament met windvaan. Uiterst links is in
het muurwerk van de tweede bouwlaag een gevelsteen aangebracht, waarop
een cartouche met de afbeelding van een geodriehoek en een passer
(timmermansattributen). 

De eerste bouwlaag bevat drie vensters met kozijnen met vellingkanten en
T-schuiframen en een ingang met hardstenen stoep, kozijn met hardstenen
neuten en onderdorpel, een paneeldeur en een enkelruits bovenlicht met
modern glas-in-lood. In de tweede bouwlaag bevinden zich drie vensters.
Links een breed venster met kozijn met tussenstijlen, een stolpraam met
bovenlicht en nevenlichten met bovenlichten; in het midden en rechts
smallere vensters met stolpramen en bovenlichten.

Het venstertje in het dakhuis heeft een strek, natuurstenen lekdorpel en
een vernieuwd dubbel draairaam. 

Zijgevels:

Het pand wordt aan beide zijden begrensd door bebouwing. 

Achtergeve/achterhuis:

De achtergevel is niet zichtbaar vanuit de openbare ruimte. Dit geldt
ook voor het achterhuis.

Interieurelementen

Over eventuele waardevolle interieurelementen is geen documentatie
voorhanden. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Jan Heinsstraat 38 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur, die dateert van de late 19de eeuw. Het pand maakt
deel uit van een gave historische gevelwand met representatieve
kleinschalige herenhuisarchitectuur. Door de rijke en schilderachtige
ornamentiek vormt het pand binnen deze gevelwand een beeldbepalend
element.

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en gaaf
voorbeeld van een kleinschalig laat 19de-eeuws herenhuis in
historiserende trant, waarbij elementen uit de Hollandse renaissance en
de laat gotiek op vrije wijze zijn gecombineerd. Opmerkelijk is de rijke
zandstenen ornamentiek van de trapgevel.

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het laatste kwart van de 19de
eeuw. Het geeft een goede indruk van de wijze, waarop de hogere
middenstand in deze periode was gehuisvest. Daarnaast verwijst het pand,
net als de buurpanden, met zijn laat 19de-eeuwse gevelarchitectuur naar
de “moderne” ontwikkelingen in en rond de Bossche binnenstad, waar
rond 1900, na de ontmanteling van de vesting nieuwe woongebieden werden
ingericht. 

Het object Jan Heinsstraat 38, bestaande uit een laat 19de-eeuws
herenhuis, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Jan Heinsstraat 38                            
          ’s-Hertogenbosch, GMSP II

  PAGE  1 

