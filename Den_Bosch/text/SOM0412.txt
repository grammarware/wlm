’s-Hertogenbosch

Rubensstraat 62

Kadastraal	: ’s-Hertogenbosch, M-992

Monumentnr.	: SOM0412

Huidige functie	: r.k. kerk	Bouwjaar	: 1949-1951

Architect	: A.J. Kropholler

Oorspr.functie	: r.k. kerk

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 25-02-2009



 

Context

(Bouw)historie:

Het gaat hier om  de H.H. Hartenkerk met pastorie in de Graafsewijk.
Tezamen met een wijk als de Muntel of de Bossche Pad behoort de
Graafsewijk tot de noordoostelijke stadsuitbreidingen uit het
interbellum. De betreffende plannen werden al voor de Eerste
Wereldoorlog opgesteld en resulteerden in de nieuwe arbeiderswijken ten
noorden van het riviertje de Aa en rondom de Graafseweg, de oude
uitvalsweg van Den Bosch naar Grave. Zoals gebruikelijk bij de Bossche
stadsuitbreidingen zijn de terreinen er opgehoogd en nog altijd is hier
de IJzeren Vrouw te vinden, een zandwinningsplas die is genoemd naar de
eertijds gebruikte baggermachine. Alhoewel in de Graafsewijk vooral
arbeiderswoningen zijn gebouwd, kwamen langs de Graafseweg zelf ook
middenstandswoningen. 

Het hier bedoelde deel van de wijk – aan de noordwestzijde van de
Graafseweg, tussen de Van Grobbendoncklaan in het westen en de Rogier
van der Weydenstraat in het oosten – dateert deels van na de oorlog.
Op de al in 1934 door ir. J.A.M. Perey gemaakte tekeningen voor het
betreffende 

uitbreidingsplan “De Vliert” is te zien dat hier aanvankelijk een
ander stratenstelsel was beoogd. De haaks op de Graafseweg aansluitende
Rubensstraat waaraan het hier bedoelde r.k. complex is gesitueerd, was
er niet op ingetekend. Na de oorlog kwam er het rondom de Rubensstraat
gelegen buurtje met woningen voor de lagere middenklasse. De H.H.
Hartenkerk werd hier als een nieuwe parochiekerk gebouwd, in opdracht
van het kerkbestuur van de H.H. Antonius en Barbara (Bartjeskerk). 

Het was de bekende architect A.J. Kropholler (1881-1973) die de kerk met
de naastgelegen pastorie (Graafseweg 194A) ontwierp. Kropholler behoort
tot de belangrijkste ‘katholieke architecten’ uit het interbellum en
leverde ook na de oorlog nog diverse ontwerpen. Hij is vooral bekend van
zijn vele ontwerpen voor kerken, kloosters, scholen enz. Nadat hij in
1908 katholiek was geworden interesseerde hij zich steeds meer voor de
kerkenbouw en ontwikkelde hij zich tot een traditionalist die teruggreep
op de ambachtelijke bouwkunst van het verleden. Zijn koppeling van de
traditionele bouwwijzen aan moderne architectuur leidde vaak tot in vrij
forse baksteen gemetselde bouwwerken met pannendaken en robuuste vormen.
Behalve uit zijn kerkelijke ontwerpen blijkt dit ook uit de
verschillende door hem ontworpen raadhuizen. Bekende ontwerpen van zijn
hand zijn het raadhuis van Waalwijk (1932), het Van Abbemuseum in
Eindhoven (1936) en de kerk van O.L.Vrouw Middelares aller Genaden met
het bijbehorende woningbouwcomplex te Vught (1934-1939).

Ook de uit 1949-1951 daterende H.H. Hartenkerk en pastorie in de
Graafsewijk worden gekenmerkt door een traditionalistische (en nog
vooroorlogs ogende) opzet. Vooral vanaf de Graafseweg gezien wekt het
complex de indruk van een klein dorpje, met de pastorie en daarachter
gelegen hof en sacristie als een ‘voorbouw’ voor de erachter
oprijzende kerk. Zeker wanneer men zich realiseert dat aan de kerk ook
nog een hoge klokkentoren toegevoegd zou moeten worden dan is duidelijk
hoezeer Kropholler uitging van een traditioneel gemeenschapsgevoel dat
voor hem in een dorpsachtige en intieme structuur werd belichaamd. 

Karakteristiek voor de kerk is onder meer de traditioneel-basilicale
opzet met een hoog middenschip en lage zijbeuken, alle onder met pannen
gedekte schilddaken die aan de voorzijde van het gebouw op topgevels
aansluiten. Mede door de toepassing van de aan de Gotiek ontleende
spitsbogen sluit het ontwerp nog sterk aan bij de ontwikkelingen die
vooral tijdens het interbellum een hoge vlucht namen. Vanaf pakweg 1950
zouden bij de bouw van katholieke kerken vooral de ideeлn van de
Bossche School een grote rol gaan spelen, met een sterke invloed van de
vroegchristelijke en romaanse bouwkunst. De H.H. Hartenkerk mag dan ook
worden gezien als een laat voorbeeld van de vooroorlogse ideeлn over
kerkenbouw. 

De sobere en vlakgehouden voorgevel suggereert dat het de bedoeling was
om de beoogde klokkentoren juist tegen de faзade te bouwen. Uit een
bewaard gebleven presentatietekening blijkt evenwel dat deze op de
noordwestelijke hoek van het gebouw had moeten komen te staan, in de
oksel van de kerk en een net als de toren nooit gerealiseerd bijgebouw.
Op deze manier zou 

het vanaf de Graafseweg zichtbare kerkplein omzoomd zijn geraakt door
hiлrarchisch opklimmende architectuur. Een dergelijk kerkelijk centrum
als middelpunt van het betreffende buurtje toont sterke verwantschap met
andere kerkelijke ensembles van Kropholler zoals in Amsterdam (Sint Rita
1921-1926, H.H. Martelaren van Gorcum 1924-1928) en Vught (O.L.Vrouw
Middelares aller Genaden 1934-1939). 

Ook inwendig wordt de H.H. Hartenkerk gekenmerkt door een robuust
karakter met de nadruk op schoonmetselwerk en de toepassing van
spitsbogen. Het brede middenschip biedt een ongehinderd zicht op het
altaar, aansluitende bij de omstreeks 1900 ingezette vernieuwingen in de
kerkenbouw ten behoeve van  een grotere betrokkenheid van de kerkgangers
(Liturgische Vernieuwing). 

Aan de achterzijde van de kerk bevindt zich een terracotto-beeltenis van
de H. Tharcitius, aangebracht tegen de koorpartij. Het beeld is gemaakt
door de bekende Bossche beeldhouwer Jacques de Bresser (1908-1986). Deze
beeldhouwer speelde een vooraanstaande rol bij de restauratie van de
Sint Jan en was in 1951-1961 zelfstandig actief. De afgebeelde
(kind-)heilige geldt als patroon van de misdienaars en is dan pal tegen
de altaarwand van de kerk afgebeeld. Vermoedelijk was het belendende
gebouw met speelplaats ййn van de parochiescholen en is de keuze voor
deze heilige mede hierdoor geпnspireerd. 

       

     

Ligging:

Het kerkgebouw bevindt zich aan de oostzijde van de Rubensstraat. Hier
maakt het object deel uit van een bouwblok dat behalve door deze straat
wordt omsloten door de Lucas van Leydenstraat (noordzijde), de Rogier
van der Weydenstraat (oostzijde) en de Graafseweg (zuidkant). De kerk is
met het koor op het oosten gericht. Direct ten zuiden van de koorpartij
bevindt zich de bijbehorende pastorie met tuin. Ook rondom de kerk is
een tuin gelegen. Aan de kant van de Rubensstraat wordt het gebouw
voorafgegaan door een ruim plein dat tot aan de Graafseweg reikt. In de
onmiddellijke omgeving bevindt zich woonbebouwing en verder is er ten
westen van de Rubensstraat een ensemble van scholen.   

           

Beschrijving

Algemeen (hoofdvorm, kap):

De kerk is basilicaal opgezet en omvat een middenschip en twee zijbeuken
die elk zijn gevat onder een schilddak dat aan de westzijde aansluit op
een topgevel. Het middenschip mondt aan de oostzijde uit in een
vijfzijdige koorpartij. Het betreffende schilddak heeft hier een
driezijdige sluiting en is vlak voor het nokeinde voorzien van een
houten dakruiter met een spits, zinken bekleding en smeedijzeren
topkruis. Van alledrie de daken zijn de naar de buitenzijden van de kerk
gerichte schilden geknikt. De dakdekking bestaat uit rode romaanse
pannen met bijbehorende vorsten. Er zijn zinken mastgoten met ijzeren
beugels en houten klossen. Het metselwerk van de gevels bestaat uit
roodbruine baksteen in kettingverband. De diverse traveeлn worden
geleed door bakstenen steunberen met dito afzaten. De vensters zijn
gevat onder spitsbogen, hebben bakstenen lekdorpels en direct in de
sponning geplaatst glas-in-lood.  

       

Voorgevel:

Aan de voorzijde (westkant) wordt het kerkgebouw gekenmerkt door een
eenvoudige opzet met vlakgehouden gevels zonder bijzondere detaillering.
De driebeukige opzet ligt hier helder in het zicht, met op de hoeken van
het gebouw een overhoeks geplaatste steunbeer. Centraal bevindt zich een
driedubbele ingangspartij. Deze bestaat uit drie portieken onder een
spitsboog en met getrapte dagkanten. De middelste portiek is hoger
doorgestoken en leidt naar een ingang met een dubbele deur. De
zijportieken zijn lager en bevatten een ingang met een enkelvoudige
deur. De deuren bestaan uit vrij brede houtdelen en zijn van robuust
beslag voorzien. De gesmede scharnierduimen zijn in hardstenen blokken
gevat. In de boogvelden van de portieken bevinden zich reliлfs in
roodgebakken steen. De middelste portiek verbeeldt de H.H. Harten van
Jezus en Maria, omkranst door een doornenkrans. In de zijportieken is
het Alpha en Omega-teken aangebracht. Verder is er boven de middelste
portiek een klein roosvenster en wordt de gevel hier bekroond door een
robuust bakstenen topkruis.  

  

Zijgevels:

De beide zijgevels van het middenschip zijn voorzien van een lichtbeuk
in de vorm van een uit tripletvensters bestaande reeks. Deze in
drietallen gerangschikte vensters zijn alle even hoog. Vergelijkbaar van
opzet zijn de vensterreeksen langs de zijbeuken. De op de voorgevel
aansluitende hoektravee is evenwel telkens van slechts ййn venster
voorzien. Een verschil tussen beide zijgevels is dat zich langs de
zuidzijde van de kerk nog een lagere zijbeuk bevindt, welke enkele
biechtstoelen herbergt. Deze ontvangt daglicht via enkele kleine
spitsboogvensters die in hoofdzaak in tweetallen zijn opgenomen. De
zijbeuk is voorzien van lessenaarsdaken met dekking als genoemd. Verder
bevindt zich hier in de oksel van de koorpartij een ruime sacristie met
een schilddak met geknikte schilden en ook hier dekking als genoemd. De
sacristie heeft verschillende vensters en is door een tussenlid
verbonden met de pastorie. Aan de noordkant van de kerk bevindt zich een
uitgebouwd portaal met een zij-ingang. Dit portaal heeft afgeschuinde
hoeken en langs de bovenzijde een bakstenen borstwering met kruisvormige
sieropeningen. Aan de voorkant bevindt zich een ingang met een dubbele
deur en een bakstenen stoep.   

  

Achtergevel:

Aan de achterkant springt de koorpartij sterk naar voren. De
middentravee is er blind en voorzien van een terra cotta-beeld van de H.
Tharcitius onder een baldakijn. Op de bijbehorende console is een
brullende leeuw afgebeeld. De twee flankerende traveeлn bevatten elk
ййn spitsboogvenster. De aan de zijkanten gelegen traveeлn zijn van
gekoppelde spitsboogvensters voorzien. Van de zijbeuken heeft de
achtergevel een rechtzijdige sluiting (langs de zuidzijde van de kerk
aansluitende op voornoemde sacristie).  

 

Ruimtelijke indeling:

De kerk wordt gekenmerkt door een ruim middenschip en smallere
zijbeuken. Het koor wordt door een triomfboog van het middenschip
gescheiden.   

Constructies:

De kerk heeft een in gewapend beton uitgevoerde vloer. De kap is in hout
uitgevoerd, met Hollandse spanten.  

 

Interieurelementen:

Bakstenen pijlers en dito scheibogen scheiden het middenschip van de
zijbeuken. De scheibogen zijn als gedrukte spitsbogen uitgevoerd. Zowel
de zijbeuken als het middenschip hebben een vlakke zoldering, bestaande
uit moerbalken en kinderbinten. In het middenschip worden de moerbalken
geschraagd door forse houten korbelen. Het koor is overwelfd in
baksteen. Het interieur is mede beschermd voor zover het monumentale
waarden omvat.

Erf, bijgebouwen, diversen: 

Het kerkgebouw wordt met uitzondering van de westzijde omgeven door een
bijbehorende tuin. De tuin wordt door niet oorspronkelijke (buiten de
bescherming vallende) hekwerken gescheiden van de openbare weg.  

  

Literatuur/bronnen:

Derks, A. e.a., A.J. Kropholler (1881-1973). Terugkeer tot de Hollandse
architectuurtraditie, Rotterdam 2002 (Bonasreeks)

Grotens-Kos, M.B., Beeldhouwkunst in de open lucht in ’s-Hertogenbosch
(doctoraal scriptie Katholieke Universiteit Nijmegen 1988

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

N.b. de naast de kerk gelegen pastorie is afzonderlijk beschreven
(Graafseweg 194A). Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

De H.H. Hartenkerk aan de Rubensstraat 62 heeft stedenbouwkundige waarde
vanwege de samenhang met de historische gebouwde omgeving. Het bouwwerk
maakt deel uit van de gevarieerde bebouwing in een benoorden de
Graafseweg gelegen naoorlogs deel van de Graafsewijk. Hier vormt het
object tezamen met de aan de Graafseweg gelegen pastorie en in
combinatie met de tussen deze gebouwen gelegen sacristie en overige
verbindende bouwdelen een opmerkelijk en welhaast dorpsachtig ensemble
dat de kern van het betreffende buurtje vormt. De markant vormgegeven
gebouwen voegen er zich op een harmonieuze wijze naar de bijbehorende
tuinen. Door zijn vrij ingetogen opzet met een robuuste bouwmassa,
roodgedekte pannendaken en een kleine dakruiter vormt het kerkgebouw al
op grote afstand een belangrijke blikvanger.  

2. Bouw- en/of kunsthistorische waarden

De in 1949-1951 door de landelijk vooraanstaande architect A.J.
Kropholler gebouwde kerk heeft architectuurhistorische waarde als een
goed en gaaf bewaard gebleven voorbeeld van kerkelijke architectuur uit
de eerste jaren na de oorlog. Door zijn opzet en vormgeving geeft het
object een goed beeld van de naoorlogse ontwikkelingen in het oeuvre van
genoemde architect, van wie vooral diens vooroorlogse ontwerpen bekend
zijn. Karakteristiek voor het in een traditionalistische trant
vormgegeven ontwerp zijn het robuuste en ambachtelijke karakter en de
diverse aan de Gotiek ontleende kenmerken. In zijn vormgeving vormt de
H.H. Hartenkerk een laat voorbeeld van ontwikkelingen die vooral tijdens
het interbellum een grote rol waren gaan spelen. Van kunsthistorische
betekenis is het Tharcitiusbeeld aan de achterzijde van de kerk dat een
heldere indruk geeft van het oeuvre van de Bossche beeldhouwer Jacques
de Bresser.      

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van de naoorlogse kerkenbouw in de gemeente ’s-Hertogenbosch. Door de
combinatie met een pastorie en overige lagere bouwdelen waardoor de kerk
deel uitmaakt van een welhaast dorpsachtig ensemble weerspiegelen zich
de vanuit het katholicisme ontwikkelde ideeлn over het
gemeenschapsideaal zoals die onder meer tot uiting kwamen in de door
A.J. Kropholler aangehangen principes. Als een centraal focuspunt in de
buurt weerspiegelen zich de naoorlogse ideeлn over de wijkgedachte met
de behoefte aan centrale ontmoetingsplekken in de nieuw te ontwikkelen
wijken. Als een onderdeel van de historische bebouwing van het
betreffende uitbreidingsgedeelte van de Graafsewijk verwijst de
parochiekerk naar het naoorlogse groeiproces van ’s-Hertogenbosch.

Het object Rubensstraat 62, bestaande uit de H.H. Hartenkerk uit
1949-1951, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Rubensstraat 62                               
          ’s-Hertogenbosch, GMSP II

  PAGE  1 

