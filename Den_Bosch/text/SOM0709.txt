’s-Hertogenbosch

Kerkstraat 31

Kadastraal	: ’s Hertogenbosch, H-6472

Monumentnr.     : SOM0709

Huidige functie	: winkel-woning	Bouwjaar	: XV-XVII, voorgevel ca.1860 

Architect	: 

Oorspr.functie	: woon-werkhuis

 

Verbouwingen	: 1939, 1971

Archief		: Gemeente ’s-Hertogenbosch, afdeling BAM

Datum document: 09-08-2007



					globale aanduiding van het perceel

	Context

(Bouw)historie:

Het pand Kerkstraat 31 werd vanouds “de Gulden Arent” (1613) en
“den Vergulden A.B.C.” genoemd. Die laatste naam had betrekking op
de boekwinkel (en drukkerij?) die na 1613 in het pand was gevestigd. Het
huis dateert in kern uit de 15de-17de eeuw getuige de samengestelde
balklagen en de opzet in voorhuis met vast achterhuis die in de
bouwtekening uit 1939 staan aangegeven. Rond 1860 werd de voorgevel
vernieuwd in de vorm van een lijstgevel. In 1939 is de kap gesloopt en
vervangen door een plat dak. Ook werd de indeling licht gewijzigd. In
1971 is de indeling op de begane grond en de verdieping ten dele
gewijzigd, met onder andere verplaatste trappen, en werd de pui van rond
1930 gewijzigd.

Ligging:

Het pand is gelegen aan de zuidwestzijde van de Kerkstraat in een
gesloten gevelwand aan het voorplein van de Grote Kerk (vm. NH kerk),
die tegenover het pand ligt. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de eeuw - begin 13de) stond er aan het noordwestelijke uiteinde van de
straat, bij de Markt, waarschijnlijk een huis, maar is dat later
gesloopt om over het perceel een verbinding met de kerk te creлren,
waarbij ook een opening in de oudste stadsmuur uit de vroege 13de eeuw
werd gemaakt. Bij de stadsuitbreiding in de eerste helft van de 14de
eeuw kwamen de gehele straat en de kerk binnen de stadsmuren te liggen.
Het voorplein van de Grote Kerk is gecreлerd in 1822-’23. In deze
jaren moest de bestaande bebouwing aan de noordoostzijde van de
Kerkstraat tot aan de Hinthamerstraat wijken voor de bouw van deze kerk
en de aanleg van een voorplein. 

Het perceel van Kerkstraat 31 grenst aan de achterzijde aan het
achterhuis van Krullartstraat 4-6. In de kadastrale kaart van 1823 is
echter te zien dat dit achterhuis (of de voorganger ervan) toen nog als
los achterhuis bij Kerkstraat 31 hoorde. Heden hoort bij het perceel van
Kerkstraat 31 ook nog een smalle gang naar de Krullartstraat, die haaks
op de Kerkstraat staat. 

Beschrijving

Algemeen (hoofdvorm, kap):

Het hoofdhuis aan de Kerkstraat bestaat uit een voorhuis met een vast
achterhuis. Het pand heeft een langwerpig rechthoekige  plattegrond. Het
voorhuis bevat een hoge begane grond en twee verdiepingen onder plat
dak. Het achterhuis bevat een kelder met opkamer en een lager gelegen
zijgang aan de linkerzijde, en twee verdiepingen, waarvan de vloeren
hoger liggen dan van die in het voorhuis, onder een plat dak. Achter het
hoofdhuis bevindt zich een kleine plaats met aan de linkerzijde een
kleine eenlaags uitbouw. 

Voorgevel:

De voorgevel is een symmetrische, twee vensterassen brede, gepleisterde
lijstgevel van omstreeks 1860. Op de begane grond is er een pui uit
1971. Binnen een omlijsting van groene natuursteen bevindt zich een
grote gevelopening die een pui met grote etalageramen en een glazen deur
bevat. Hierboven is de gevel gepleisterd met schijnvoegen. Op de eerste
verdieping is er een cordonlijst waarop twee vensters staan met door
schijnvoegen aangegeven strekse bogen, kozijnen met duivenjager profiel
en T-draairamen. Op de tweede verdieping is er ook een cordonlijst en
zijn er twee soortgelijke vensters, maar deze zijn lager en bevatten
dubbele draairamen. De gevel wordt afgesloten door een classicistisch
hoofdgestel met een houten architraaf en fries, en een geprofileerde
houten kroonlijst met tandlijst. In het fries zijn twee gesmede
kruisankertjes opgenomen. 

Zijgevels:

Het hoofdhuis wordt aan beide zijden begrensd door bebouwing. 

Achtergevel:

De achtergevel van het hoofdhuis is niet vanuit de openbare ruimte
zichtbaar.

Ruimtelijke indeling:

Volgens een bouwtekening uit 1971 is de indeling destijds licht
gewijzigd. De trap naar de eerste verdieping is verplaatst van de
achterzijde van de dwarsmuur naar de achtergevel, toegankelijk via een
gang vanuit de Krullartstraat. Op de verdiepingen bleef de indeling, die
ten dele uit 1939 dateert, grotendeels gehandhaafd. Op beide
verdiepingen zijn er ruime voorkamers met daarachter de trap tegen de
linker zijmuur aansluitend op een overloop met een kleine kamer ernaast,
en verschillende in het achterhuis is er op de eerste verdieping een
grote achterkamer met een gang uit 1971 langs de linker zijmuur, en op
de tweede verdieping bevinden zich een aantal kleine kamers. 

Er bevinden zich rookkanalen tegen de voorzijde van de brandmuur en
tegen de rechter zijmuur in het voor- en het achterhuis.

Constructies:

Volgens een bouwtekening uit 1939 bevat het pand een tweede
verdiepingsbalklaag die is samengesteld uit moer- en kinderbinten. Voor
het overige zijn er geen nadere gegevens voorhanden met betrekking tot
waardevolle oude constructies. Het is niet bekend of de kelder nog
aanwezig is. Als dat zo is dan is het aannemelijk dat deze een tongewelf
in langsrichting heeft en verder dat de zijmuren gemeenschappelijk zijn
met de buurpanden. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Achter het pand ligt een kleine plaats met een eenlaags aanbouw aan de
linkerkant. Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het object Kerkstraat 31 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat en het voorpllein
van de Grote Kerk vormen een fraai historisch ensemble. Vanwege de
ligging aan het plein heeft het pand extra stedenbouwkundige waarde.
Daarnaast heeft het pand aanmerkelijke architectonische waarde omdat het
duidelijk herkenbaar is als historisch winkel/woonhuis, met een fraaie
gepleisterde lijstgevel van rond 1860. 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de late middeleeuwen (kelder, zijmuren en
balklagen), waarin in verschillende fasen moderniseringen zijn
doorgevoerd. De lijstgevel van rond 1860 is daarvan de meest duidelijke
uiting.

3. Cultuurhistorische waarden

Het gebouw heeft cultuurhistorische waarde als zijnde een
laat-middeleeuws woon-werkhuis waarin in de 17de eeuw een boekwinkel was
gevestigd. In het pand zijn diverse vernieuwingen herkenbaar uit
verschillende historische perioden, zoals de voorgevel uit de 19de eeuw.

Het object Kerkstraat 31, bestaande uit een huis dat in kern uit de late
middeleeuwen dateert met een lijstgevel van rond 1860, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Kerkstraat 31			’s-Hertogenbosch, GMSP II

  PAGE  1 

