’s-Hertogenbosch

Kruisstraat 16, 16A (HERZIEN)

Kadastraal	: ’s Hertogenbosch, G-7013

Monumentnr	: SOM0453

Huidige functie	: winkel-woning	Bouwjaar	: XV-XVI, voorgevel
ca.1800-1860, los achterhuis XIX-XX

Architect	: 

Oorspr.functie	: woon-werkhuis

 

Verbouwingen	: 1926, 1987, 1995, 2009

Archief		: Gemeente ’s-Hertogenbosch, afdeling BAM

Datum document: 3-1-2008, bijstellingen 13-10-2009 en 26-08-2010



   SHAPE  \* MERGEFORMAT    

globale aanduiding van het perceel

Context

(Bouw)historie:

Het pand Kruisstraat 16 bevat op de begane grond een winkelruimte, met
daarachter woonruimte. De bovenverdiepingen zijn in gebruik als woning
en toegankelijk via een traphal in het rechter deel van de eerste
bouwlaag.

Het huis werd vroeger “De Visbanck” genoemd (1606), wat voor de hand
ligt in verband met de ligging vlakbij de Vismarkt. Het hoofdhuis
dateert uit de 15de of de 16de eeuw. De voorgevel is van jongere datum.
De bakstenen lijstgevel uit circa 1800 is vermoedelijk rond 1860
gemoderniseerd, waarbij de winkelpui en de geprofileerde
vensteromlijstingen ontstonden. Waarschijnlijk in de vroege 19de eeuw
werd een groot los achterhuis gebouwd, dat later in de 19de eeuw is
opgesplitst en in de vroege 20ste eeuw met een bouwlaag werd verhoogd.
In 1926 is aan de achterzijde van het hoofdhuis een kleine uitbouw
gemaakt en is de indeling deels gewijzigd.

In 1987-’88 zijn plannen gemaakt voor een ingrijpende renovatie. Deze
plannen zijn pas in later tijd uitgevoerd. O.a.  is een nieuwe opgang
voorin het pand geplaatst om de bovenwoning te ontsluiten. Voorheen
waren de verdieping en zolder in het voorhuis alleen voor opslag
gebruikt. Ook is een deel van de zolderbalklaag en vlieringbalklaag
verwijderd om een vide te creлren, en werd de dwarsmuur verwijderd op
de verdieping en op zolder met vensters geperforeerd. Tevens is de
achterplaats overdekt en is de achtergevel gewijzigd. 

Ligging:

Het gebouw is gelegen aan de westzijde van de Kruisstraat in een
gesloten gevelwand. Deze straat is net buiten de oude 13de-eeuwse kern
van de stad gelegen. De straat liep aan de buitenzijde van de eerste
stadsmuur. De straat had aanvankelijk nog geen naam en werd in de 14de
eeuw omschreven als 'de straat strekkende van de Vismarkt tot het
Minderbroedersklooster', of '...tot de boomgaard van de Minderbroeders'.
De naam Kruisstraat dateert vermoedelijk uit de 18de eeuw.

Na ontmanteling van de stadsmuur in het midden van de 14de eeuw nam het
belang van de straat toe. De stadsgracht aan de oostzijde van de straat
werd in de 15de en 16de eeuw gedempt en bebouwd. 

Van oorsprong reikte het perceel van Kruisstraat 16, net als de
naastliggende percelen, aan de achterzijde tot aan de Binnendieze, die
daar langs de Molenstraat loopt. In de kadastrale kaart van 1822 is dat
nog te zien. Later in de 19de eeuw werd het perceel gesplitst, waarbij
opmerkelijk is dat de begrenzing dwars door een pand op het achtererf
werd getrokken. Een klein deel van dit grote achterhuis hoort
tegenwoordig dus bij Kruisstraat 16; de rest bij Molenstraat 10.

Beschrijving

Algemeen (hoofdvorm, kap):

Kruisstraat 16 bestaat uit een hoofdhuis met een voor- en een achterhuis
gescheiden door een vrij zware dwarsmuur. Het achterhuis staat iets naar
rechts verschoven ten opzichte van het voorhuis, met verspringingen in
beide zijmuren. Achter het hoofdhuis bevindt zich  een overdekte
binnenplaats en een los achterhuis dat deel vormt van een groot pand dat
grotendeels op het achterliggende perceel gelegen is. Het geheel is
gelegen op een langwerpig rechthoekige kavel. Het voorhuis bevat een
kelder, hoge begane grond met gedeeltelijke insteekverdieping, een lage
verdieping en zolder met borstwering en vlieringzolder. Het dak is een
tamelijk steil zadeldak haaks op de straat met een wolfseinde aan de
voorzijde en een topgevel op de dwarsmuur aan de achterzijde. Op het
wolfseinde staat een kleine houten dakkapel met plat dak uit de 20ste
eeuw. Het achterhuis bevat een kelder, begane grond die iets lager is
dan in het voorhuis en verdieping. Op het voorste gedeelte van het
achterhuis bevindt zich nog een gedeelte van de oude zolder met
borstwering; op het achterste deel is deze in gesloopt om een dakterras
te creлren. Het zadeldak op de zolder is lager en minder stijl dan op
het voorhuis. Beide daken zijn gedekt met rode pannen. 

Het ondiepe losse achterhuis, dat onderdeel vormt van een groter pand
dat verder naar achter doorloopt, bevat een begane grond en een
verdieping die doorloopt in de kap. Het zadeldak staat haaks op de
straat en heeft een voorschild. Het is gedekt met rode kruispannen. Op
de nok staat ter hoogte van de dwarsmuur aan de achterzijde een
schoorsteen. 

Voorgevel:

De voorgevel is een bakstenen lijstgevel van twee vensterassen breed,
rond 1860 tot stand gekomen na modernisering van een gevel uit circa
1800. Voor de gevel ligt rechts een kelderlicht met hardstenen lijst en
ijzeren rooster. Op de hoge begane grond bevindt zich een symmetrische
winkelpui. Deze bevat een centrale ingang met een dubbele paneeldeur met
hoge ruiten. Boven de deur bevindt zich een geprofileerd kalf en een
licht getoogd bovenlicht met kraalprofiel in het raamhout. De ingang
wordt geflankeerd door hardstenen borstweringen met daarboven grote
etalagevensters met vaste ramen met kraalprofiel, waarvan de bovenramen
licht zijn getoogd. De drie gevelopeningen worden omgeven door houten
pilasters met bijzondere paneelindeling op de schachten, en gedekt door
een houten puilijst met architraaf, fries met panelen en kroonlijst.
Boven de pui is de gevel uitgevoerd in handvorm baksteen in staand
verband met knipvoegen. Op de verdieping zijn twee licht getoogde
vensters met houten lekdorpels gepleisterde omlijstingen met uitgezette
bovenhoeken en gestileerde kuiven. De vensters bevatten ongeprofileerde
kozijnen en T-ramen met dubbele draairamen (20ste-eeuws). De
bovenlichten doen door afplating aan de binnenzijde als lichttoevoer
geen dienst meer. Op de tweede verdieping zijn er lagere vensters met
een zelfde soort omlijsting en dubbele draairamen (20ste-eeuws). De
gevel wordt afgesloten door een classicistisch hoofdgestel met
gepleisterde architraaf en vlak fries en houten kroonlijst met
tandlijst. Het hoofdgestel gaat bijna naadloos over in dat van het
linker buurpand. 

Zijgevels:

Het pand wordt aan beide zijden begrensd door bebouwing. Op enkele
plaatsen in het inwendig kan worden geconstateerd dat deze gevels in oud
metselwerk (vermoedelijk laatmiddeleeuws) zijn opgetrokken.

Achtergevel:

De achtergevel van het hoofdhuis bevat afgezien van het muurwerk geen
historische details. Het betreft een vlak afgedekte gecementeerde
bakstenen gevel met links in de eerste bouwlaag een doorgang. Onder het
venster rechts daarvan bevindt zich een gemoderniseerde entree tot de
kelder, met een vernieuwde trap. 

Op de verdieping bevinden zich drie recente vensters in historiserende
stijl.

De aan de overdekte binnenplaats gelegen oostgevel van het losse
achterhuis is een vlak afgedekte gepleisterde gevel met op de begane
grond aan weerszijden doorgangen. Daartussen bevindt zich een
borstwering met plint, twee verdiepte panelen en een doorlopende
lekdorpel en twee vensters met T-ramen. Op de verdieping zijn er vijf
kleine vierkante vensters, waarvan twee met 4-ruits ramen. Drie bezitten
bijzonder decoratief glas-in-lood in artdeco-trant. De gevel wordt
afgesloten door een houten gootlijst.

Ruimtelijke indeling:

Zowel het voorhuis als het vaste achterhuis zijn geheel onderkelderd. De
met elkaar verbonden kelders zijn toegankelijk vanaf de voormalige
achterplaats en via een doorgang  met trap tegen de noordelijke
zijgevel. Aan de rechterzijde van de kelder onder het voorhuis zijn van
de drie spaarnissen met rondbogen nog ййn volledig zichtbaar, ййn is
vervallen door de aanleg van de trap en ййn is nog gedeeltelijk
zichtbaar door aanleg van de trap. Op de begane grond bevindt zich een
grote winkelruimte. Rechts voorin het pand is een aparte opgang met hal
en nieuw trappenhuis. In het achterhuis is er op de verdieping een een
oude spiltrap naar de zolder, vermoedelijk 17de-eeuws. De verdieping en
zolder in het voorhuis en het vaste achterhuis hebben een indeling, die
bij de verbouwingen in de afgelopen decennia is gerealiseerd. Opvallend
element is hier de vide. Tegen de zijgevels zijn er restanten van de
rookkanelen. 

Constructies:

Het pand bevat de volgende constructies. De kelders onder het voor- en
het vaste achterhuis hebben tongewelven haaks op de straat. Onder het
voorhuis zijn er steekgewelven in aangebracht. In de zijmuren bevinden
zich in totaal zes spaarnissen met rondbogen. Ook zijn er in de voorste
kelder een kelderlicht en een kaarsnis in de voormuur en een kleine nis
in de dwarsmuur. 

Boven de eerste bouwlaag is er een restant van de samengestelde balklaag
met moerbalken en sporen van de vroegere korbelen. De balklaag boven de
tweede bouwlaag is eveneens samengesteld en is in het voorhuis over drie
vakken behouden gebleven. De moerbalken met sleutelstukken (met geriemd
peerkraalprofiel) zijn authentiek, de kinderbinten zijn recentelijk
vernieuwd. De sleutelstukken dragen sporen van de aansluitpunten van
korbelen, hetgeen wijst op de vroegere aanwezigheid van een
houtskeletconstructie. De balklaag boven de tweede bouwlaag in het vaste
achterhuis is vernieuwd. Vloeren van oude wagondelen, niet
oorspronkelijk. 

De kap op het voorhuis heeft drie tussenbalkjukken met eiken krommers,
voorzien van vellingkanten, met op enkele onderdelen telmerken.
Sporenparen met haanhout, voorzien van getrokken en gezaagde telmerken.
De verkorte kap op het vaste achterhuis bevat nog ййn oud eiken
dekbalkjuk en heeft vernieuwde sporen. De achtergevel van het voorhuis
(ofwel de dwarsmuur) steekt iets boven de kap van het achterhuis uit.
Dit gedeelte van de gevel is gecementeerd en bevat vlechtingen en een
klein venstertje in de top.

De zijgevels zijn grotendeels gemeenschappelijk met de buurpanden, maar
dat geldt niet voor de linker zijmuur van het achterhuis.

Interieurelementen:

Volgens het documentatierapport van de afdeling BAM uit 1982 was de
zoldering op de begane grond in het voorhuis voorzien van een nog vaag
zichtbare schildering. Deze is niet meer aanwezig.

Tegen de linker zijmuur een schoorsteenboezem uit de eerste helft van de
19de eeuw. De oude spiltrap op de verdieping in het achterhuis is van
eiken en heeft geprofileerde treden. 

In het losse achterhuis bevinden zich op de begane grond tegen de
achtermuur een thans nieuw omtimmerde rookkast, voor het roken van
vleeswaren (in de vroege 20ste eeuw was in het pand een slagerij
gevestigd). 

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kruisstraat 16 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kruisstraat vormen door de gave
historische bebouwing en de oude perceelstructuren een bijzonder
ensemble met een hoge beeldwaarde. Daarnaast heeft het pand
architectonische waarde vanwege zijn gave historische hoofd- en kapvorm,
de 19de-eeuwse bakstenen lijstgevel en de markante houten winkelpui,
eveneens uit de 19de eeuw. 

2. Bouw- en/of kunsthistorische waarden

Achter de grotendeels 19de-eeuwse voorgevel gaat een veel oudere kern
schuil.  Van deze kern zijn waardevolle onderdelen behouden gebleven,
zoals middeleeuwse zijgevels en kelders in voor- en vast achterhuis,
belangrijke onderdelen van de laatmiddeleeuwse balklagen en
kapconstructies (met tussenbalkjukken) in het voorhuis en een oude
spiltrap in het achterhuis. Vanwege deze oude kern heeft het pand hoge
bouwhistorische waarde. 

3. Cultuurhistorische waarden

Het gebouw heeft cultuurhistorische waarde zijnde een woon-werkhuis dat
van oorsprong dateert uit de 15de-16de eeuw, waarin de gefaseerde
bouwgeschiedenis nog goed beleefbaar is en een beeld geeft van hoe het
het pand in de loop der eeuwen is gebruikt en bewoond. De voormalige
rookkast in het losse achterhuis duidt nog op de oude functie van
slagerij.

Het object Kruisstraat 16, bestaande uit een huis dat in kern uit de
15de-16de eeuw dateert, met een lijstgevel en los achterhuis uit de 19de
eeuw, is op basis van bovenstaande criteria beschermenswaardig als
gemeentelijk monument in de gemeente ’s-Hertogenbosch. Onder de
bescherming vallen het gehele casco van het voor- en vaste achterhuis,
met voor- en zijgevels, het muurwerk van de achtergevel en voorts de
gewelfkelders, historische balklagen, kapconstructie en het restant van
de spiltrap. Voorts het losse achterhuis wat betreft casco en kap en de
oostgevel met onder andere de decoratieve glas-in-loodramen. Overigens
is de interieurindeling en de afwerking niet beschermenswaardig.

Redengevende omschrijving Kruisstraat 16				’s-Hertogenbosch, GMSP II

  PAGE  1 

