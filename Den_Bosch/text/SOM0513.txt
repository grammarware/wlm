’s-Hertogenbosch

Vughterstraat 263-265

Kadastraal	: ’s Hertogenbosch, G-7727

Monumentnr.     : SOM0513

Huidige functie	: boven-benedenwoning	Bouwjaar	: XIXc, oude kern

Architect	: 

Oorspr.functie	: woon-werkhuis

 

Verbouwingen	: 1947

Archief		: Gemeente ’s-Hertogenbosch, afdeling BAM

Datum document: 25-05-2007



globale aanduiding van het perceel

Context

(Bouw)historie:

Het pand Vughterstraat 263-265 stond vroeger bekend onder de naam ‘De
Ploegh’. In het derde kwart van de 19de eeuw is dit oude pand
verbouwd. Mogelijk zijn er in het pand nog elementen (kelder en
zijmuren) van de oudere kern aanwezig. De voorgevel dateert uit het
derde kwart van de 19de eeuw. In 1947 werd het pand verbouwd en hersteld
(na oorlogsschade). Tijdens deze werkzaamheden werd de woning
opgesplitst in een aparte boven- en benedenwoning. Hierbij werd het
achterhuis opgehoogd. Om de woning beide een aparte ingang te geven,
werd er een portiek met twee voordeuren gerealiseerd in de voorgevel.
Ten behoeve van deze nieuwe functie is ook de indeling van het pand
gewijzigd. Zo zijn bestaande trappen verwijderd en nieuwe trappen op een
andere plaats in het gebouw aangebracht. Het pand is nog steeds als
boven- en benedenwoning in gebruik.

Ligging:

Het pand ligt op een perceel aan de noordelijke zijde van de
Vughterstraat (oorspronkelijk Vughterdijk) op de voor Den Bosch
kenmerkende smalle strookverkaveling tussen straat en achterliggende
Westwal aan de Dommel, buiten de tweede stadsmuur uit de 14de eeuw.
Links wordt het gebouw begrensd door een steegje met een poort. Dit
steegje is geen onderdeel van de openbare weg. Het perceel liep
oorspronkelijk door tot aan de Westwal. Het geheel is onderdeel van een
gevelwand met voornamelijk 19de-eeuwse gevels. Veel van deze panden aan
de Vughterstraat hebben een oudere, soms zelfs middeleeuwse, kern. Door
de eeuwen heen is de Vughterstraat, die in opzet een stadsuitbreiding
uit de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd.

Beschrijving

Algemeen (hoofdvorm, kap):

Het pand heeft een rechthoekige plattegrond en bestaat uit een voorhuis
en vast achterhuis. Het voorhuis is opgebouwd uit een begane grond, een
verdieping en een zolder, onder een zadeldak (schild aan de voorzijde)
met gesmoordeHollandse pannen. Het achterhuis telt drie bouwlagen onder
een plat dak. Onder het achterhuis ligt een tongewelfde kelder.

Voorgevel:

De drie vensterassen brede lijstgevel is opgetrokken in baksteen en
gepleisterd. In de begane grond is rechts een portiek (XX) met twee
ingangen. Links hiervan twee vensters met schuifraam en een bovenlicht
met glas-in-lood. De kozijnen zijn voorzien van toognagels. Onder deze
vensters een hardstenen lekdorpel. Op de verdieping zijn drie vensters
met getoogde vensteromlijstingen zichtbaar. De kozijnen van deze
vensters hebben een duivejagerprofilering en toognagels. De ramen zijn
vernieuwd. Een kordonlijst vormt de visuele scheiding tussen de begane
grond en de verdieping. De gevel wordt afgesloten door een fries met
geprofileerde velden en een houten kroonlijst.

Zijgevels:

Rechts wordt het pand begrensd door bebouwing, links door een steegje.
De linker zijgevel is slechts gedeeltelijk (bovenste deel) vanaf de
openbare weg zichtbaar. Deze zijgevel is opgetrokken in baksteen en
gepleisterd. Onder de bakgoot zijn staafankers te zien.

Achtergevel:

De achtergevel is niet zichtbaar vanaf de openbare weg. Echter op
tekeningen uit 1947 is deze als volgt weergegeven: Een recht afgesloten
gevel met links een ingang met bovenlicht. Rechts hiervan twee vensters
met bovenlicht. Deze vensters worden op de eerste en tweede verdieping
herhaald. 

Ruimtelijke indeling: 

De indeling dateert grotendeels uit 1947. Alleen de en-suite indeling in
het voorhuis op de begane grond is gehandhaafd tijdens deze verbouwing.
Rechts bevinden zich de gangen met tegen de zijmuur de trap naar de
bovenwoning. De rookkanalen zijn tegen de linker zijmuur geplaatst.

Constructies:

Uit de tekeningen uit 1947 valt op te maken dat de verdiepingsbalklagen
van het achterhuis enkelvoudig zijn en dat de kelder onder het
achterhuis een tongewelf heeft. Verder is er geen documentatie over de
constructies van het pand voorhanden. 

Ook met betrekking tot de zijmuren is er geen documentatie voorhanden.
Waarschijnlijk heeft het pand een gemeenschappelijke rechter zijmuur met
het buurpand.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Op de luchtfoto is tegen de achtergevel van het achterhuis een lagere
aanbouw te zien. Uit welke periode deze dateert is niet
duidelijk.Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 263-265 is van stedenbouwkundig belang vanwege de
ligging op oude kavels, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. Daarnaast heeft het stedenbouwkundige waarde vanwege
de hoeksituering en het steegje aan de linker zijde. Samen met de
overige bebouwing in deze gevelwand aan de Vughterstraat (voornamelijk
19de-eeuwse lijstgevels) is er sprake van een ensemblewaarde.

2. Bouw- en/of kunsthistorische waarden

Het pand heeft bouwhistorische waarde als zijnde een 19de-eeuws woonhuis
waarin mogelijk nog elementen van de oudere kern bewaard zijn gebleven.

3. Cultuurhistorische waarden

Het hoekpand vertegenwoordigt een cultuurhistorische waarde als goed
voorbeeld van een in de 19deeeuw verbouwd ouder pand, waarin ook de
vernieuwing in de Wederopbouwperiode duidelijk herkenbaar is.

Het object Vughterstraat 263-265, bestaande uit een 19de-eeuws
hoekwoonhuis (mogelijk nog met oudere kern), is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 263-265                         
       ’s-Hertogenbosch, GMSP II

  PAGE  2 

