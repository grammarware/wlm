’s-Hertogenbosch

Postelstraat 30-32-Lamstraatje 1

Kadastraal	: ’s Hertogenbosch, G-4946

Monumentnr.     : SOM0476

Huidige functie	: kantoor-appartementen	Bouwjaar	: ca. 1880, kern XV-XVI


Architect	: 

Oorspr.functie	: woon-werkhuis

 

Verbouwingen	: 1932, 1989, 2000

Archief		: Gemeente ’s-Hertogenbosch, afdeling BAM

Datum document: 27-09-2007



globale aanduiding van het perceel

Context

(Bouw)historie:

Het pand Postelstraat 30-32, vroeger genaamd “De Groote St.
Antonis”, ligt aan de westelijke zijde van de Postelstraat, op de hoek
met het Lamstraatje.

Dit typisch middeleeuwse hoekhuis van het Bossche type, met nog een
tweede achterhuis, is in de tweede helft van de 19e eeuw sterk verbouwd.
In de zijgevel langs het Lamstraatje is duidelijk te zien dat de begane
grond (met de kelder) nog dateert uit de middeleeuwen. De voorgevel, met
de oorspronkelijke winkelpui, de twee verdiepingen en de kap dateren
geheel uit de 19e eeuw. In 1932 wordt in deze 19de-eeuwse houten pui de
huidige venster- en deurinvulling geplaatst. In dat zelfde jaar is de
1-laags achterbouw met plat dak op het achtererf gebouwd, waarbij een
deel van de bestaande tuinmuur ter plaatse gebruikt is. Het pandje dat
helemaal achter op het erf staat en grenst aan de Dieze behoort
tegenwoordig niet meer tot het perceel Postelstraat 30-32. Op de
kadastrale minuut van ca. 1823 staat er op deze plek nog geen bebouwing
aangegeven. Op de verdiepingen zijn in 2000 enkele appartementen
gerealiseerd. Ten behoeve van deze appartementen wordt ook de indeling
van de achtergevel gewijzigd.

Ligging:

De Postelstraat dankt zijn naam aan het voormalige Refugiehuis van de
nog altijd bestaande Abdij van Postel. De Abdij had in 1258 van een
vrijgevige Bossche poorter, Lambertus Sus genaamd, daar een huis
gekregen. De Capucijnenpoort, destijds het Oude Waterstraatje, leidde er
via een bruggetje over de Dieze heen. 

Het perceel waar nu Postelstraat 30-32 op staat behoorde tot ver in de
19de eeuw tot het rechter buurpand “Het Wit Lam”, Postelstraat 36
(kadastrale minuut 1823), en liep van straat tot stroom. Het Lamstraatje
is naar dit pand vernoemd. In de loop van de 19de eeuw is het perceel
opgedeeld. Tegenwoordig hoort ook het pandje aan de Dieze niet meer bij
het perceel van Postelstraat 30-32. In de zijgevel aan het Lamstraatje
is de toegang tot Lamstraatje 1 opgenomen.

Beschrijving

Algemeen (hoofdvorm, kap):

Het pand bestaat uit een voorhuis en twee vaste achterhuizen. Het
voorhuis omvat een kelder (niet meer toegankelijk), hoge begane grond,
twee verdiepingen en een zolder onder een zadeldak met voor- en
achterdakschild. Dit dak is gedekt met gesmoorde Hollandse pannen. Het
twee vaste achterhuizen hebben een kelder, hoge begane grond, verdieping
en zolder onder een zadeldak met een klein dakschild aan de achterzijde.


Op het achtererf staat een ййnlaags werkplaatsje met een plat dak uit
1932. 

Voorgevel:

De hoge twee vensterassen brede voorgevel is opgetrokken in baksteen
(kruisverband) en heeft op de begane grond nog de oorspronkelijke
19de-eeuwse houten winkelpui met pilasters, getoogde bovenlichten,
hardstenen borstwering en een kroonlijst op consoles. Op de hoeken in
pleisterwerk uitgevoerde hoekblokken. Rechts zit de ingang tot de
appartementen (30, 32 en 32A) op de verdieping. De deur dateert uit
1932, net als de invulling van de bovenlichten (glas-in-lood), het
etalagevenster en de ingang tot het kantoor links. Zowel op de eerste
als tweede verdieping twee getoogde vensters met een geprofileerde
omlijsting (stucwerk) en een kuifje. De kozijnen en ramen van deze
vensters zijn in 2000 naar het oude voorbeeld vernieuwd. Onder de
vensters een hardstenen lekdorpel. De gevel wordt afgesloten door een
hoofdgestel met architraaf, fries met verdiepte velden en een kroonlijst
op drie consoles.

Zijgevels:

Het pand wordt rechts begrensd door bebouwing. De linker zijgevel ligt
aan het Lamstraatje. Zoals gezegd zijn de verdiepingen in de 19de eeuw
vernieuwd. Dit is zichtbaar in het metselwerk van de zijgevel. Het
metselwerk ter hoogte van de kelder en begane grond dateert uit de 16de
eeuw, terwijl het hoger gelegen metselwerk duidelijk met machinale
baksteen is gebouwd. De begane grond is over de gehele breedte van de
gevel geschilderd, over de resten van pleisterwerk. 

Over de gehele breedte van de gevel zijn in deze bouwlaag vier
(dichtgezette) kelderlichten zichtbaar. De drie vensters met 8-ruits
schuiframen in de begane grond zijn tijdens de verbouwingswerkzaamheden
in 2000 nieuw aangebracht. Net voor het eerste achterhuis zit een kleine
ingang in de gevel. 

Van de vier bestaande vensters op de eerste verdieping zijn de kozijnen
en T-schuiframen vernieuwd. Dit geldt ook voor de kozijnen en
T-schuiframen op de tweede verdieping van het voorhuis. Boven alle
vensters een rollaag en er onder een hardstenen lekdorpel. Tussen het
voorhuis en het eerste achterhuis is geen bouwnaad zichtbaar, ook niet
op de begane grond. Er kan dus aangenomen worden dat beiden gelijktijdig
gebouwd zijn. De balkankers van het eerste en tweede achterhuis zijn
identiek aan elkaar (S-vorm). Dit wijst op een gelijktijdige bouw. In
het geveldeel van het voorhuis zijn staafankers zichtbaar. De gevel
(voorhuis en achterhuizen) wordt afgesloten door een eenvoudige
gootlijst.

Tussen het tweede achterhuis en de oude werkplaats uit 1932 staat een
gepleisterde tuinmuur met een poort naar Lamstraatje 1 (verdieping
tweede achterhuis). De zijgevel van het werkplaatsje is opgetrokken in
baksteen (kruisverband) en bevat twee liggende tweelichten.

Achtergevel:

De achtergevel (van het tweede achterhuis) is gepleisterd en de
gevelindeling is in 2000 gewijzigd. De begane grond is vanuit de
openbare ruimte niet zichtbaar, maar op de ontwerp tekening uit 2000 is
op de begane grond rechts een rondboogingang aangegeven met deur en
zijlicht en links dubbele openslaande deuren met bovenlicht.

Op de verdieping zijn twee gevelopeningen met openslaande deuren met
2-ruits bovenlicht en Frans balkon zichtbaar. In de geveltop zit een
venster met 4-ruits valraam. De afgeknotte topgevel wordt afgesloten
door een eenvoudige daklijst. 

Ruimtelijke indeling:

Op de ontwerptekening uit 2000 is de ruimtelijke indeling van het pand
als volgt weergegeven: De gehele begane grond van het pand (voorhuis en
achterhuizen) is in gebruik als kantoor. De brandmuur tussen voorhuis en
achterhuis is grotendeels bewaard gebleven. De ingang in de zijgevel,
net voor deze brandmuur, geeft aan dat de trap oorspronkelijk op deze
traditionele plaats zal hebben gezeten. In de gang tegen de rechter
zijgevel zit de opgang naar de appartementen op de verdiepingen. De
indeling van de verdiepingen is in 2000, ten behoeve van de nieuw te
realiseren appartementen, gewijzigd. 

De achterhuizen zijn onderkeldert (tongewelf). Gezien het bouwspoor van
een kelderlicht in de zijgevel ter plaatse van het voorhuis, bezat ook
het voorhuis een kelder.

Constructies:

Uit documentatie blijkt dat het pand (voorhuis en achterhuizen)
samengestelde eerste verdiepingsbalklagen heeft. In het eerste
achterhuis is een sleutelstuk aangetroffen. De overige balklagen zijn
19de-eeuws en vermoedelijk enkelvoudig. Over de samenstelling van de
kapconstructie is geen documentatie voorhanden. Wel is bekend dat deze
dateert uit de 19de eeuw.

Interieurelementen

Op foto’s uit 1999 is een fraai gedetailleerde trap zichtbaar
(voorhuis, naar zolderverdieping) en stucplafonds op de eerste
verdieping van het voorhuis.

Erf, bijgebouwen, diversen:

Op het achtererf staat een voormalig ййnlaags werkplaatsje uit 1932.
Deze is tegenwoordig in gebruik als berging ten behoeve van de
appartementen in het hoofdgebouw.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als voormalige 19e-eeuwse winkel-woning, gelegen op de hoek van de
Postelstraat met het Lamstraatje heeft het pand Postelstraat 30-32
stedenbouwkundige waarde. Tevens is het van belang vanwege de ligging op
een oud kavel dat tot halverwege de 19de-eeuw doorliep tot aan de
achterliggende Dieze en onderdeel was van het perceel van het rechter
buurpand, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. De voorgevel is een gaaf bewaard gebleven en goed
voorbeeld van winkel-woning architectuur uit de tweede helft van de 19de
eeuw, waardoor het pand een architectonische waarde heeft.

2. Bouw- en/of kunsthistorische waarden

Het laat 19de-eeuwse pand heeft een waardevolle middeleeuwse kern,
waarvan de kelder en het muurwerk van de begane grond bewaard zijn
gebleven. Ook zijn er in het pand nog oude samengestelde balklagen
aanwezig. Het pand heeft dan ook een hoge bouwhistorische waarde.

3. Cultuurhistorische waarden

Als voormalige en nog goed als zodanig herkenbaar winkel-woning uit de
tweede helft van de 19de eeuw met een middeleeuwse kern, heeft het pand
cultuurhistorische waarde. Het pand is representatief voor de
ontwikkelingen in de tweede helft van de 19e eeuw, toen vele oude huizen
in de Bossche binnenstad geheel of gedeeltelijk werden vernieuwd en vaak
van nieuwe voorgevels werden voorzien.

Het object Postelstraat 30-32 – Lamstraatje 1, een in kern middeleeuws
hoekpand met voorhuis en twee vaste achterhuizen, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Postelstraat 30-32 – Lamstraatje 1          
  ’s-Hertogenbosch, GMSP II

  PAGE  1 

