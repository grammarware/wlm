’s-Hertogenbosch

Jan Heinsstraat  18-20

Kadastraal	: ’s Hertogenbosch, G-4462

Monumentnr.     : SOM0600

Huidige functie	: woning	Bouwjaar	: 1882

Architect	: 

Oorspr.functie	: beneden- en bovenwoning

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 24-11-2008



globale aanduiding van het perceelContext

(Bouw)historie:

Kort na 1880 werd begonnen met de bouw van huizen aan de noordzijde van
de Jan Heinsstraat, die in 1881 zijn naam kreeg bij raadsbesluit van 31
mei.

Omstreeks 1900 verrees het huidige pand op nr. 20, dat oorspronkelijk
als beneden- en bovenwoning (met de nrs. 18 en 20) was opgezet. In het
begin van de 20ste eeuw werd het pand onder meer bewoond door de heer
A.F.L. Kennis, adjunct commissaris van de provinciale griffie, en de
boekhouder J.J.J. Gommers met zijn familie. Hij was ook de bouwheer van
het huis. Het buurtje rond de Jan Heinsstraat met zijn kleine
herenhuizen en beneden- en bovenwoningen werd dan ook bevolkt door de
middenstandsklasse, die in deze periode sterk in opkomst was.

Het pand bleef wat betreft de voorgevel in vrij gave staat behouden. 

Ligging:

Het pand ligt aan de noordelijke zijde van de Jan Heinsstraat, binnen de
aaneengesloten noordelijke gevelwand van deze straat in het noordelijke
deel van de Bossche binnenstad. Het aangrenzende wijkje werd aangelegd
op de “Esplanade” of “de Plein”, de onbebouwde ruimte ten zuiden
van de Citadel, die eind 19de eeuw werd herontwikkeld. Direct ten westen
van het huis ligt een steegje, dat het huis scheidt van de in 1896
gebouwde kerk van de Gereformeerde gemeente. 

Beschrijving

Algemeen (hoofdvorm, kap):

Het pand heeft in hoofdzaak een rechthoekige plattegrond, twee volledige
bouwlagen en een in de kap, een schilddak, opgenomen zolderverdieping.
Het schilddak heeft de nok haaks op de straat en is gedekt met gesmoorde
oud Hollandse pannen. Aan de achterzijde bevindt zich een vanaf de
openbare weg niet zichtbaar achterhuis.

Voorgevel:

De voorgevel, een lijstgevel,  is beneden vier- en boven drie
vensterassen breed en is symmetrisch ingedeeld. De gevels is gemetseld
in roodbruine machinale baksteen (waalformaat) in kruisverband en
voorzien van een zeer lage hardstenen plint. Verder zijn er hardstenen
waterlijsten, die tevens dienst doen als lekdorpel voor de vensters in
de beide bouwlagen. In de vensterdagkanten bevinden zich decoratieve wit
gepleisterde blokken, waarvan de bovenste, ter hoogte van de
bovendorpels als speklagen over de gehele gevel zijn voortgezet. Boven
de gevelopeningen bevinden zich segmentbogen met wit geschilderde
geboorte- en sluitstenen, deze laatste met een diamantkopje. De gevel
sluit aan de bovenzijde af met een klassiek hoofdgestel, bestaande uit
een geprofileerde architraaflijst, een fries met drie langgerekte
panelen, gevuld met decoratief tegelwerk  en een geprofileerde
kroonlijst op rijk vormgegeven consoles met triglieven. 

De eerste bouwlaag heeft geheel links en rechts de ingangen naar de
beneden- en bovenwoning, elk met een kozijn met vellingkantprofiel,
hardstenen dorpel en neuten, en een originele paneeldeur met boven het
kalf een enkelruits bovenlicht. De rechter deur heeft in plaats van een
paneel een gietijzeren deurrooster. De twee vensters in het midden
hebben kozijnen met vellingkanten en T-schuiframen. De drie vensters op
de verdieping hebben eveneens T-schuiframen, uitgezonderd het middelste,
dat een vernieuwd dubbel draairaam met bovenlicht bezit. 

Zijgevels:

De rechter (oostelijke) zijgevel is niet zichtbaar. Deze wordt aan het
zicht onttrokken door gemetselde muurtje met hardstenen plint. Het
buurpand op nr. 22 is tegen 20 aangebouwd. De linker (westelijke)
zijgevel staat vrij aan een smalle doorgang, afgesloten door een vrij
nieuwe deur. De gevel is blind uitgevoerd, met enkele ijzeren
gevelankers en een houten gootlijst.

Achtergevel/achterhuis:

De achtergevel is niet zichtbaar vanuit de openbare ruimte. Dit geldt
ook voor het achterhuis.

Ruimtelijke indeling:

Over de huidige ruimtelijke indeling is niets bekend.

Constructies:

Het pand is rond 1900 als nieuwbouw gerealiseerd en bezit nog de
oorspronkelijke constructies. De verdiepingsvloeren zijn in hout
uitgevoerd.

Interieurelementen

Het interieur is niet bezocht.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Jan Heinsstraat 18-20 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur, die dateert van de late 19de eeuw. Het pand maakt
deel uit van een gave historische gevelwand met representatieve
kleinschalige herenhuisarchitectuur. 

2. Bouw- en/of kunsthistorische waarden

Het pand heeft bouw- en architectuurhistorische waarde als goed en in
zijn aanzien gaaf bewaard voorbeeld van een representatieve beneden- en
bovenwoning uit de periode rond 1900. De contrastrijke, verzorgde
detaillering met accenten uit de neorenaissance is karakteristiek voor
de bouwperiode. 

3. Cultuurhistorische waarden

Het gebouw heeft cultuurhistorische waarde als karakteristiek voorbeeld
van een beneden- en bovenwoning, bestemd voor de middenklasse. Het pand
dankt zijn representatieve karakter aan de opzet als een klein herenhuis
en de ligging aan een voornaam, voornamelijk door ambtenaren en
zelfstandigen uit de middenklassen bewoonde reeks herenhuizen. Daarnaast
verwijst het pand, net als de buurpanden, met zijn laat 19de-eeuwse
gevelarchitectuur naar de “moderne” ontwikkelingen in en rond de
Bossche binnenstad, waar rond 1900, na de ontmanteling van de vesting
nieuwe woongebieden werden ingericht. 

Het object Jan Heinsstraat 18-20, bestaande uit een voormalige beneden-
en bovenwoning uit circa 1895, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Jan Heinsstraat 18-20                         
       ’s-Hertogenbosch, GMSP II

  PAGE  1 

