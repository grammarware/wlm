’s-Hertogenbosch

Orthenstraat 53

Kadastraal	: ’s Hertogenbosch, G-3107

Monumentnr.     : SOM0645

Huidige functie	: restaurant-bovenwoning	Bouwjaar	: XIXB, oudere kern

Architect	: 

Oorspr.functie	: woon-werkhuis

 

Verbouwingen	: 1947, 1949, 1956, 1960, 1981-1982

Archief		: Gemeente ’s-Hertogenbosch, afdeling BAM

 

globale aanduiding van het perceel

Context

(Bouw)historie:

Het pand Orthenstraat 53 behoorde vroeger tot het Sint Geertuiklooster.
Toen het klooster in de 18de eeuw werd opgeheven werd de bebouwing op
het terrein ter plaatse gesloopt of verbouwd tot woonhuizen. In de 19de
eeuw werd het terrein in beslag genomen door industrie. Omstreeks 1825
was er op deze plek een pijpenfabriek. De winkelwoning is in de 20ste
eeuw meerdere malen verbouwd. De wijzigingen beperken zich voornamelijk
tot de indeling van het pand. In 1947 is de winkelruimte op de begane
grond verbouwd. De oorspronkelijke winkelpui is in 1949 vernieuwd en dan
wordt ook de indeling van de begane grond veranderd. De open plaats is
in 1956 overbouwd ter uitbreiding van de winkelruimte. Hierbij is ook
een deel van de achtergevel van het voorhuis gesloopt. In 1960 is de
indeling van de verdieping gewijzigd ten behoeve van verkoopruimte.
Tijdens deze verbouwing is ook de kapconstructie vernieuwd. Het pand is
in 1981-1982 verbouwd tot restaurant met bovenwoning. Deze functie heeft
het nu nog steeds. Tijdens deze wijziging is ook de indeling van de pui
wederom gewijzigd.

Ligging:

Het pand ligt op een rechthoekig perceel aan de oostelijke zijde van de
Orthenstraat buiten de eerste ommuring. Het perceel liep oorspronkelijk
van straat tot de achterliggende Dieze. Op de kadastrale minuut uit 1823
is dit ook nog steeds het geval. Op deze kaart is op het achterterrein
aan de Dieze een groot pand ingetekend, mogelijk de pijpenfabriek.

De Orthenstraat is ййn van de drie hoofdstraten van ’s-Hertogenbosch
en kan tot het middeleeuwse stratenstelsel gerekend worden. De meeste
panden aan deze straat, zowel oostelijk als westelijk, liggen op een
perceel dat oorspronkelijk van straat tot stroom liep.

 

Beschrijving

Algemeen (hoofdvorm, kap):

Het pand bestaat uit een hoofdpand met aan de linker zijde een smaller
ondiep gedeelte. Dit was waarschijnlijk een voormalig poorthuis. Achter
het hoofdpand staat een achterhuis met een voormalig open plaats ter
linker zijde. Hier achter staat een tweede achterhuis. Hier achter staat
nog een achterbouw die de gehele breedte van het perceel beslaat, maar
die echter niet meer tot het onderhavige perceel behoort. Deze is dan
ook niet verder in de beschrijving opgenomen. De voormalige open plaats
aan de linker zijde van het pand is tegenwoordig op de begane grond
bebouwd. Het hoofdpand met poorthuis omvat een begane grond, twee
verdiepingen en een zolderverdieping. Het voorste gedeelte van dit
hoofdpand heeft een dwarskap met zijschilden. Het achterste deel heeft
een langskap (haaks op de voorgevel) die thans een geheel vormt met de
kap van het eerste achterhuis. Het eerste achterhuis bestaat uit een
kelder, begane grond, verdieping en zolder met borstwering. Het tweede
achterhuis bestaat uit een begane grond, verdieping en zolder met
borstwering onder een haaks op de voorgevel gesitueerd zadeldak. Het
gehele dak (van alle drie de bouwdelen) is gedekt met gesmoorde pannen.

Voorgevel:

De vier vensterassen brede voorgevel is op de verdiepingen gepleisterd.
In dit pleisterwerk zijn schijnvoegen aangebracht. De pui op de begane
grond dateert van rond 1960 en is bekleed met houten delen. Rechts in de
pui is de toegang gesitueerd in een ondiep portiek. Links hiervan bevat
de pui twee grote vensters. Eventuele bovenlichten worden aan het zicht
onttrokken door plaatmateriaal. Op de verdieping, boven een cordonlijst,
heeft de gevel vier getoogde vensters met een gestucte geprofileerde
omlijsting. Deze bevatten dubbele draairamen en een met plaatmateriaal
dichtgezet bovenlicht. De vier getoogde vensters op de tweede verdieping
hebben ook een gestucte geprofileerde omlijsting en bevatten dubbele
draairamen zonder bovenlicht. De brede gevel wordt afgesloten door een
hoofdgestel met architraaf, fries en kroonlijst.

Zijgevels:

Het pand wordt aan beide zijden begrensd door bebouwing. Het rechter
buurpand is lager, waardoor een klein deel van de rechter zijgevel van
het onderhavige pand zichtbaar is. Dit bovenste deel van de gevel is
blind uitgevoerd en is gepleisterd. Een eenvoudige lijst sluit de gevel
af. In een documentatierapport uit 1978 staat de linker zijgevel van het
hoofdpand als volgt beschreven: De zijgevel van het hoofdpand heeft
vensters met 6-ruits schuiframen.

Achtergevel:

De achtergevel is niet zichtbaar vanuit de openbare ruimte. In een
documentatierapport uit 1978 wordt kort de achtergevel van het tweede
achterhuis als volgt beschreven: De gevel van het achterhuis heeft
vensters met 6-ruits schuiframen met zwikken XIXA.

Ruimtelijke indeling:

In een documentatierapport uit de jaren 1980 is het volgende opgenomen
over de ruimtelijke indeling van het pand: In het voorhuis is op de
verdieping een stookplaats tegen de rechter zijmuur. Aanvankelijk was
deze ook op de begane grond aanwezig. Tegen de achtergevel van het
eerste achterhuis bevond zich zowel op de begane grond als op de
verdieping een stookplaats. 

Op de verbouwingstekening uit 1981 is de ruimtelijke indeling van het
pand als volgt weergegeven: de begane grond van het geheel (voorhuis en
achterhuizen) is ййn grote ruimte en volledig in gebruik als
restaurant. Tegen de rechter zijgevel van het tweede achterhuis is de
trap naar de verdieping. Hier is het achterste deel van het tweede
achterhuis in gebruik voor het restaurant. De rest van de verdieping is
ingericht als woning. Tegen de linker zijgevel van het voorhuis zit de
trap naar de tweede verdieping van het voorhuis. Hier zijn, net als op
de zolderverdiepingen van de achterhuizen, slaapkamers ingericht.

Constructies:

In een documentatierapport uit de jaren 1980 is het volgende opgenomen
over de constructies van het pand: In de kap van het voorhuis bevinden
zich nog restanten van twee 15de-eeuwse eiken krommers. De dekbalk op
het achterste spantbeen is later. De bovenzijde van het spantbeen en
korbeel zijn daar afgezaagd. Een derde spantbeen bevindt zich tegen de
achtergevel van het voorhuis op 2, 52 meter uit de linker zijmuur. Tegen
de linker zijmuur bevonden zich geen spantbenen meer. Dit leidt tot de
veronderstelling dat de huidige linker zijmuur niet de oorspronkelijke
is. Deze viel mogelijk samen met de linker zijmuur van het eerste
achterhuis. Informatie uit Mosmans en Sasse van van Ysselt wijst er
namelijk op dat links van de veronderstelde oorspronkelijke zijmuur een
poortdoorgang ten behoeve van de Sint Geerthuikerk en het gelijknamige
klooster is geweest. Thans is in de hoek tussen het voorhuis en het
smallere eerste achterhuis een torenvormige bouwmassa aangetroffen. Het
eerste achterhuis heeft een verdiepingsbalklaag met drie vakken eiken
moer- en kinderbalken. De kap bestaat uit grenen schaarspanten met balk.
Het tweede achterhuis is iets smaller dan het eerste. Het is
waarschijnlijk later (XIXA) tussen het eerste achterhuis en de
achterbouw gebouwd. De balklagen van dit tweede achterhuis zijn
enkelvoudig en de kapconstructie is geheel vernieuwd. Over de rechter
zijmuur is geen documentatie voorhanden. Waarschijnlijk is deze muur
(voor een deel) gemeenschappelijk met de rechter buurpanden.

Interieurelementen:

Op de verdieping zijn de stucplafonds nog onder de verlaagde plafonds
aanwezig. Over eventuele andere waardevolle interieurelementen is geen
documentatie voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Orthenstraat 53 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt op een perceel dat oorspronkelijk
doorliep tot aan de achterliggende Dieze. Bovendien had het aan de
linkerzijde een poortdoorgang, vermoedelijk ten behoeve van de Sint
Geertruikerk en het klooster. De gevelwanden van de Orthenstraat vormen
vrijwel in hun geheel een fraai historisch ensemble. Het pand met zijn
hoge gepleisterde lijstgevel speelt een zeer beeldbepalende rol binnen
dit ensemble. Het pand heeft dan ook aanzienlijke architectonische
waarde.

2. Bouw- en/of kunsthistorische waarden

Achter de eenvoudige 19de-eeuwse lijstgevel gaat een oudere kern schuil.
Intern zijn er onderdelen van deze waardevolle oude kern bewaard
gebleven, zoals een samengestelde balklaag en muurwerk. Ook de
voormalige doorgang aan de linker zijde van het pand is in de huidige
structuur nog goed als zodanig herkenbaar. Het gebouw is dan ook van
bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een 19de-eeuws
winkel-woonhuis met een oudere kern. Bovendien is het van belang als
voormalige doorgang naar de Sint Geertruikerk en het klooster. Verder
heeft het cultuurhistorische waarde als representant van de ontwikkeling
in de 19de eeuw, waarbij veel panden aan belangrijke straten in
’s-Hertogenbosch verbouwd werden en voorzien werden van een nieuwe
voorgevel.

Het object Orthenstraat 53, bestaande uit een 19de-eeuws hoekhuis met
een oudere kern en een poortgang, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Orthenstraat 53                               
           ’s-Hertogenbosch, GMSP II

  PAGE  1 

