’s-Hertogenbosch

Keizerstraat 24- Sint Jorisstraat 46

Kadastraal	: ’s Hertogenbosch, G-3529

Monumentnr.     :  SOM0622 

Huidige functie	: woningen	Bouwjaar	: ca. 1870, oudere kern

Architect	: 

Oorspr.functie	: woon-werkhuis

 

Verbouwingen	: 1906

Archief		: Gemeente ’s-Hertogenbosch, afdeling BAM

Datum document: 14-01-2008



globale aanduiding van het perceel

Context

(Bouw)historie:

Het pand Keizerstraat 24-Sint Jorisstraat 46 dateert in hoofdvorm uit
ca. 1870. In deze periode werd de bestaande oudere bebouwing ter plaatse
verbouwd en voorzien van een nieuwe voorgevel. Gezien het jaartal 1906
dat op de hoek is geschilderd, heeft het pand in het begin van de 20ste
eeuw mogelijk nog een verbouwing ondergaan. Over de meer recente
(ver)bouwgeschiedenis is geen documentatie voorhanden.

Ligging:

Het pand ligt aan de zuidelijke zijde van de Keizerstraat, op de hoek
met de Sint Jorisstraat. Het huidige perceel komt overeen met het
perceel ingetekend op de kadastrale minuut uit 1823, met uitzondering
van de afgeschuinde hoek. Mogelijk is deze hoek tijdens de verbouwing in
1906 tot stand gekomen.

De straat dankt zijn naam aan keizer Karel V, die in 1545 in een pand
aan deze straat logeerde. De eigenaar van dit huis, Hendrick van
Deventer, plaatste naar aanleiding van dit bezoek een beeld van de
keizer boven de poort van zijn huis. Het huis kreeg de naam
“Keizershof” en de straat werd daarom Keizerstraat genoemd.

Beschrijving

Algemeen (hoofdvorm, kap):

Het pand omvat een kelder die boven het maaiveld uitkomt, een begane
grond, twee verdiepingen en een zolderverdieping met borstwering onder
een zadeldak met voordakschild en achterdakschild. De nok van het dak
staat haaks op de Sint Jorisstraat.

Voorgevel:

De drie vensterassen brede voormalige zijgevel (zijde Keizerstraat) met
afgeschuinde hoek is geheel gepleisterd en voorzien van schijnvoegen.
Alle gevelopeningen zijn getoogd en hebben een gepleisterde lekdorpel..
Links op de begane grond, net boven de plint, zit een kelderlicht met
diefijzers. Hierboven een venster met 6-ruits schuifraam. Rechts van dit
venster zit de ingang met paneeldeur en gedeeld bovenlicht. Naast deze
ingang (rechts) een venster met 6-ruits schuifraam. In de afgeschuinde
hoek is op de begane grond een venster opgenomen met 6-ruits schuifraam.
Op de eerste verdieping heeft de gevel drie vensters met 6-ruits
schuiframen en op de tweede verdieping drie vensters met 4-ruits
schuiframen. De afgeschuinde hoek heeft op de eerste verdieping een
gevelopening met 2-ruits openslaande deuren en een gedeeld bovenlicht.
Deze opening komt uit op een ondiep balkon op consoles met een eenvoudig
ijzeren balkonhek. Op de tweede verdieping bevat deze afgeschuinde hoek
een venster met 4-ruits schuifraam. De gevel wordt afgesloten door een
hoofdgestel met architraaf, fries en gekorniste kroonlijst. In het fries
ter plaatse van de afgeschuinde hoek is het jaartal “1906”
geschilderd.

Zijgevels:

De twee vensterassen brede voormalige voorgevel (zijde Sint Jorisstraat)
is gepleisterd en voorzien van schijnvoegen. Alle gevelopeningen in deze
gevel zijn eveneens getoogd en hebben een gepleisterde lekdorpel.

Rechts op de begane grond zit een ingang met paneeldeur en een gedeeld
bovenlicht. Links hiervan een venster met 6-ruits schuifraam. De
lekdorpel onder het venster is opgenomen in een cordonlijst die
doorloopt over de afgeschuinde hoek van het pand. Op de eerste
verdieping, boven een geprofileerde waterlijst, zitten twee vensters met
6-ruits schuiframen. Op de tweede verdieping heeft de gevel twee
vensters met 4-ruits schuiframen. De gevel wordt afgesloten door een
hoofdgestel met architraaf, fries en gekorniste kroonlijst.

Achtergevel:

Vanaf de Sint Jorisstraat is een klein deel van de zuidelijke gevel
zichtbaar. Wanneer de gevel aan de Keizerstraat als voorgevel wordt
aangemerkt, kan deze gevel als achtergevel gezien worden. Het deel dat
zichtbaar is, is blind uitgevoerd en gepleisterd. De kroonlijst van de
zijgevel aan de Sint Jorisstraat loopt over dit geveldeel door.

Ruimtelijke indeling:

Over de ruimtelijke indeling van het pand is geen documentatie
voorhanden. Wel duidelijk is dat het pand geheel in gebruik is voor
bewoning.

Constructies:

Over de constructies van het pand is geen documentatie voorhanden.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Keizerstraat 24-Sint Jorisstraat 46 heeft stedenbouwkundige
waarde vanwege de samenhang met de historische gebouwde omgeving en de
historische verkavelingsstructuur. Het hoekpand ligt op de zuidelijke
hoek van de Keizerstraat en de Sint Jorisstraat en heeft hierdoor een
zeer beeldbepalende rol. De gevelwanden van de Keizerstraat vormen
vrijwel in hun geheel een fraai historisch ensemble. Het grote hoekpand
met zijn markante afgeschuinde hoekoplossing is een opvallende
verschijning binnen deze gevelwand. Het pand heeft dan ook zeker
architectonische waarde.

2. Bouw- en/of kunsthistorische waarden

Achter de 19de-eeuwse gevel gaat een oudere kern schuil. Intern zijn er
nog onderdelen van deze oude kern bewaard gebleven, zoals de kelder.
Deze kelder herinnert bovendien nog aan een verdeling in voor- en
achterhuis. Het gebouw heeft dan ook bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
gaaf 19de-eeuws woonhuis met een oudere kern. Als representant van de
ontwikkelingen in de tweede helft van de 19de eeuw, toen vele oude
huizen langs de belangrijkste straten in Den Bosch geheel of
gedeeltelijk van nieuwe voorgevels werden voorzien heeft het pand dan
ook cultuurhistorische waarde.

Het object Keizerstraat 24-Sint Jorisstraat 46, bestaande uit een
19de-eeuws hoekpand met oudere kern, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Keizerstraat 24-Sint Jorisstraat 46           
  ’s-Hertogenbosch, GMSP II

  PAGE  1 

