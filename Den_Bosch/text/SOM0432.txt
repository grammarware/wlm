’s-Hertogenbosch

Hinthamerstraat 61

Kadastraal	: ’s Hertogenbosch, H-1095

Monumentnr.     : SOM0432

Huidige functie	: winkel-woning	Bouwjaar	: laat middeleeuwse kern,
voorgevel midden 19de eeuw

Architect             : 

Oorspr.functie	: woon-werkhuis

 

Verbouwingen	: 1925, 1934, 1980, 1997, 2006

Archief		: Gemeente ’s-Hertogenbosch, afdeling BAM

Datum document: 13-07-2007



						globale aanduiding van het perceelContext

(Bouw)historie:

Het pand Hinthamerstraat 59b-61 is vanouds genaamd “’t Vergult
Hekken” (1696). Het pand bestaat uit een voorhuis met een vast
achterhuis, in kern daterend uit de late middeleeuwen. De kelder onder
het voorhuis en de samengestelde balklagen getuigen nog van de ouderdom
van de bouwkundige kern. Volgens historische gegevens was er in 1590 nog
een steeg of gang ter rechterzijde van het pand. Thans zijn daar geen
sporen meer van te vinden. Rond het midden van de 19de eeuw werd de
voorgevel vervangen door een bakstenen lijstgevel en tegelijkertijd werd
het voorste deel van de kap iets verhoogd. Achterop het achtererf is in
de tweede helft van de 19de eeuw een los achterhuis gebouwd. Rond 1900
werd een winkelpui gebouwd, in de tijd dat de Hinthamerstraat een echte
winkelstraat werd. In 1934 is de pui vernieuwd, en dat gebeurde opnieuw
in 1997, waarbij links een aparte toegang tot de bovenwoning werd
gecreлerd. Tevens werd de winkel, die in 1980 al was doorgetrokken naar
de overdekte achterplaats, uitgebreid naar het rechter buurpand,
waarvoor grote openingen werden gemaakt in de tussenmuur. In 2006 is
onder het achterste deel van beide panden een grote verkoopkelder
gemaakt.

 

Ligging:

Het pand is gelegen aan de zuidzijde van de Hinthamerstraat tussen de
Gasseltstraat en de Torenstraat. De Hinthamerstraat is al sinds de late
12de eeuw een van de drie belangrijke straten die het centrum van de
stad (de Markt) met het omliggende gebied verbinden. Het onderhavige
gedeelte van de Hinthamerstraat ligt niet ver buiten de oudste
stadsmuur, die uit de eerste helft van de 13de eeuw dateert. Bij de
stadsuitbreiding in de eerste helft van de 14de eeuw kwam ook het meer
oostelijke gedeelte van de straat binnen de stadsmuren te liggen. Het
gebouw beslaat samen met de jongere bijgebouwen aan de achterzijde het
hele perceel. Het gebouw wordt aan beide zijden begrensd door
buurpanden. Achter het perceel ligt een kleine achterplaats die hoort
bij het linker buurpand (nr.63-65). 

Beschrijving

Algemeen (hoofdvorm, kap):

Het pand heeft een langwerpige rechthoekige plattegrond. Het pand bevat
een flinke oude kelder onder het voorhuis en een recente kelder onder
het achterste deel van het perceel, die doorloopt onder het rechter
buurpand. Voorts is er een vrij hoge begane grond, een verdieping en een
zolder met borstwering. Het pand heeft een zadeldak met een wolfseind
aan de voorzijde. Halverwege het voorhuis is er een verspringing naar
een lagere kap met een steilere helling. Achter de brandmuur bevindt
zich een trappenhuis met een glazen kap, en daarachter is er weer een
kap zoals op het achterste deel van het voorhuis. Het dak is gedekt met
rode Hollandse pannen, met uitzondering van het voorste deel van de
hogere kap, dat is gedekt met gesmoorde Hollandse pannen. Achter het
hoofdhuis ligt een overdekte binnenplaats. Daarachter staat een voorheen
los achterhuis van twee bouwlagen en een zolder, onder een schilddak dat
is gedekt met rode pannen. 

Voorgevel:

De voorgevel is een symmetrische bakstenen lijstgevel van twee
vensterassen breed, daterend van rond het midden van de 19de eeuw. Links
voor de gevel bevindt zich een kelderingang met een recent metalen luik.
Op de begane grond is er tussen penanten een grote gevelopening met een
recente, grotendeels symmetrisch ingedeelde pui. Hierin bevindt zich
links de ingang tot de bovenwoning en rechts de winkelpui. De
gevelopening heeft een recente houten omlijsting met een luifel.
Hierboven is er een lage vlak gepleisterde zone, en daarboven is de
gevel opgetrokken in handvorm baksteen in kruisverband. Het metselwerk
is niet erg regelmatig, en was mogelijk bepleisterd. Op de verdieping
zijn er twee vensters met hardstenen lekdorpels onder steens strekse
bogen. De vensters bevatten kozijnen met duivenjager-profiel en
T-draairamen met lichtgeel glas-in-lood in de bovenlichten. Op de tweede
verdieping zijn er twee lagere vensters met hardstenen lekdorpels,
kozijnen met duivenjager-profiel en dubbele draairamen. Vlak boven deze
vensters bevindt zich de gevellijst, die bestaat uit een gepleisterde
architraaf en dito fries, en een houten kroonlijst.

Getuige een foto uit het archief van de afdeling BAM uit 1997 bevat de
voorgevel van het voorheen losse achterhuisje op de verdieping twee
vensters met zesruits schuiframen. De gevel wordt afgesloten door een
eenvoudige gootlijst.

Zijgevels:

Het pand wordt begrensd door de naburige panden, en dus zijn de
zijgevels vanuit de openbare ruimte niet zichtbaar. 

Achtergevel:

De achtergevel van het pand is vanuit de openbare ruimte niet zichtbaar.
Volgens een documentatie-rapport van de afdeling BAM uit 1981 is de
achtergevel een gepleisterde topgevel. Op de begane grond is deze
weggebroken. Op de verdieping zijn er twee vensters en in de top is er
een kleiner venster.

Ruimtelijke indeling:

Volgens bouwtekeningen uit 1996 en 2005 is de indeling als volgt. Onder
het voorhuis ligt de oude kelder, die toegankelijk is via een luik en
een bakstenen trap net achter de plek waar de brandmuur oorspronkelijk
stond en via een trap links voorin, die naar de straat leidt. Onder het
achterste deel van het perceel ligt een recente kelder, die doorloopt
onder het rechter buurpand. De begane grond wordt vrijwel geheel
ingenomen door de winkel, die via grote doorgangen in de zijmuur
doorloopt in het rechter buurpand. Achterin ligt een afgescheiden
magazijn, en links voorin is een aparte opgang naar de bovenwoning. Op
de verdieping ligt achter de grote voorkamer een gang tegen de rechter
zijmuur, met achter de brandmuur een trappenhuis met bordestrap naar de
zolder. Ook op zolder is er een dergelijke indeling, waarbij de voorste
ruimte nog is onderverdeeld door een muur ter plekke van de sprong in de
kaphoogte. 

Constructies:

Volgens een documentatie-rapport van de afdeling BAM uit 1981 zijn de
volgende constructies in het pand aanwezig. De oude kelder onder het
voorhuis heeft een gedrukt tongewelf in langsrichting met aan
weerszijden vier steekgewelven. De verdiepings- en zolderbalklaag zijn
samengesteld uit moer- en kinderbinten. De kap heeft grenen
dekbalkjukken met trekspanten, daterend uit de tweede helft van de 19de
eeuw. 

Getuige bijschriften bij foto’s in het archief van de afdeling BAM uit
1997, bevatte de rechter zijmuur 14de-eeuws muurwerk. Deze muur is
echter grotendeels gesloopt voor de doorgangen in de vergrote
winkelruimte. Deze zijmuur was een gemeenschappelijke muur.
Hoogstwaarschijnlijk geldt dat ook voor de linker zijmuur.   

Interieurelementen:

Volgens het documentatie-rapport van de afdeling BAM uit 1981 dateert de
bordestrap tussen de verdieping en de zolder uit de late 19de of vroege
20ste eeuw.

 

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 59b-61 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een bakstenen lijstgevel van rond het midden van de
19de eeuw. 

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de late middeleeuwen, herkenbaar aan de kelder en
de balklagen, waarin bij diverse verbouwingen moderniseringen zijn
doorgevoerd, zoals de lijstgevel van rond het midden van de 19de eeuw en
de opgehoogde kap. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden.

Het object Hinthamerstraat 59b-61, bestaande uit een huis met een
laat-middeleeuwse kern en een lijstgevel uit het midden van de 19de
eeuw, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 59b-61	’s-Hertogenbosch,
GMSP II

  PAGE  1 

