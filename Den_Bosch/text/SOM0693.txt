’s-Hertogenbosch

Vughterstraat 27

Kadastraal	: ’s Hertogenbosch, G-2435

Monumentnr.     : SOM0693

Huidige functie	: winkel-woonhuis	Bouwjaar	: ca. 1870, oudere kern

Architect	: 

Oorspr.functie	: woon-werkhuis

 

Verbouwingen	: 1937, 2006

Archief		: Gemeente ’s-Hertogenbosch, afdeling BAM

Datum document: 10-08-2007



 

globale aanduiding van het perceelContext

(Bouw)historie:

Het pand Vughterstraat 27 stond vroeger bekend onder de historische naam
“ Het Verguld Hoefijzer”. In het laatste kwart van de 19de eeuw is
dit oude pand verbouwd en voorzien van een nieuwe voorgevel. Mogelijk is
er nog muurwerk van een middeleeuwse voorganger bewaard gebleven. In
1937 is het pand verbouwd. Tijdens deze verbouwing werd de brandmuur
tussen het voor- en achterhuis op de begane grond gesloopt en werd de
gang tegen de rechter zijmuur in het achterhuis verwijderd, beide ten
behoeve van de winkelruimte. Ook werd er een nieuwe pui aangebracht met
een portiek en een binnenpui. Tevens werd de trap, die tot deze
verbouwing tegen de rechter zijmuur en de brandmuur zat, naar voren
geplaatst. In 2006 is de pui uit 1937 vervangen door een nieuwe
winkelpui, welke een reconstructie is van de pui zoals die voor 1937 in
de gevel heeft gezeten.

De begane grond is in gebruik als winkel en op de verdiepingen wordt
gewoond.

Ligging:

Het gebouw ligt aan de noordwestelijke zijde van de Vughterstraat, in
het gebied tussen de eerste ommuring uit de 13de eeuw en de tweede
ommuring uit de 14de eeuw. Het ligt op een perceel dat zich uitstrekt
van de Vughterstraat tot halverwege het bouwblok met een aansluiting via
een steeg naar de achterliggende Postelstraat. Volgens het minuutplan ui
1823 bestond het perceel uit een huis aan de Vughterstraat, daarachter
een smalle gang tegen de rechter perceelsgrens en een klein los
achterhuis op het achtererf dat via een steeg verbonden was met de
Postelstraat. Van deze steeg is nog een klein deel bewaard gebleven op
het achtererf. Op deze kaart is ook te zien dat op het (voormalige)
achtererf van Vughterstraat 27 het pand nu Stoofstraat 33 ligt.  Het
geheel aan de Vughterstraat is onderdeel van een gevelwand met
voornamelijk 19de-eeuwse lijstgevels. Veel van deze panden aan de
Vughterstraat hebben een oudere, soms zelfs middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen vaak gewijzigd of vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis. Het geheel heeft
een begane grond, twee verdiepingen en een zolder. Onder het achterhuis
bevindt zich een kelder.

Het pand bezit een zadeldak met achterdakschild en aan de voorzijde een
dwarskap wat ййn geheel vormt met het rechter buurpand.

Voorgevel:

De drie vensterassen brede voorgevel (ca. 1870) is gepleisterd op de
verdiepingen en heeft op de begane grond een gereconstrueerde houten
winkelpui uit 2006. Deze pui heeft aan weerszijden van de centrale
winkelingang met bovenlicht een hoog etalagevenster. Onder deze vensters
een hardstenen borstwering met velden. Links en rechts in de pui een
pilaster die het houten hoofdgestel met architraaf, fries en kroonlijst
dragen. 

Op de eerste verdieping drie getoogde vensters met T-draairamen en een
bovenlicht binnen een gestucte geprofileerde omlijsting met een rijk
geornamenteerde kuif. De drie getoogde vensters op de tweede verdieping
hebben dezelfde omlijsting en bevatten stolpramen. 

De gevel wordt afgesloten door een hoofdgestel met architraaf, een
gepleisterd fries met drie verdiepte velden en een geprofileerde houten
kroonlijst.

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is niet zichtbaar vanuit de openbare ruimte.

Ruimtelijke indeling:

Over de ruimtelijke indeling van het pand wordt in een beschrijving van
de afdeling BAM uit 2005 het volgende gezegd: De kelder onder het
achterhuis is gesitueerd tussen de linker zijmuur en de voormalige
gangmuur. In 1937 is in de achtergevel een kelderingang gemaakt. De
begane grond van het pand is in gebruik als winkel en de brandmuur
tussen voorhuis en achterhuis is niet meer aanwezig. De trap naar de
verdiepingen ligt tegen de rechter zijmuur van het voorhuis. Beide
verdiepingen zijn geheel in gebruik als woonhuis. Mogelijk is de
brandmuur hier bewaard gebleven. Tegen de rechter zijmuur van het
voorhuis zit een rookkanaal en tegen de linker zijmuur zijn sporen van
een rookkanaal aangetroffen. In het achterhuis loopt tegen de linker
zijmuur een rookkanaal.

Uitgaande van een luchtfoto lijkt er ter plaatse van de dwarsmuur tussen
het voor- en achterhuis een sprong te zitten in beide dakvlakken. Dit
kan er op duiden dat de voor-achterhuis indeling op de verdiepingen
bewaard is gebleven.

Eind jaren zestig van de 20ste eeuw is de open binnenplaats geheel
dichtgebouwd met een ййnlaags aanbouw.

Constructies:

In de genoemde beschrijving uit 2005 wordt het volgende gezegd over de
constructies van het pand: In het vaste achterhuis zijn in de linker
zijmuur bouwsporen aangetroffen van een samengestelde balklaag behorend
bij het linker buurpand Vughterstraat 29. De eerste en tweede
verdiepingsvloeren van nr. 27 zijn vermoedelijk beide enkelvoudig. Over
de kapconstructie is geen documentatie voorhanden. 

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Het voormalige achterplaatsje is geheel bebouwd. Tot 1937 was hier een
keuken met een bergplaats. In de tweede helft van de 20ste eeuw is de
plaats verder dichtgebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 27 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur en vanwege de ligging buiten de eerste en binnen
de tweede stadsmuur. Samen met de andere, veelal 19de-eeuwse,
lijstgevels aan de Vughterstraat, in het bijzonder met het rechter
buurpand, vorm het geheel een fraai historisch ensemble. De markante
19de-eeuwse voorgevel met geornamenteerde fries en kroonlijst,
pilasters, vensteromlijstingen en gereconstrueerde winkelpui is van
architectonisch belang.

2. Bouw- en/of kunsthistorische waarden

Het 19de-eeuwse pand heeft een oudere, middeleeuwse kern, waardoor het
geheel bouwhistorische waarde heeft. Behalve de oude zijmuren zijn er 
mogelijk nog andere elementen van de oudere kern bewaard gebleven. 

3. Cultuurhistorische waarden

Het pand Vughterstraat 27 heeft cultuurhistorische waarde als 19de-eeuws
winkel-woonhuis, maar ook als representant van de ontwikkelingen in de
tweede helft van de 19e eeuw, toen vele oude huizen langs de
belangrijkste straten in Den Bosch geheel of gedeeltelijk werden
vernieuwd en vaak van nieuwe voorgevels werden voorzien.

Het object Vughterstraat 27, bestaande uit een 19de-eeuws
winkel-woonhuis met markante geornamenteerde lijstgevel en een oudere
kern,  is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Vughterstraat 27                              
           ’s-Hertogenbosch, GMSP II

  PAGE  1 

