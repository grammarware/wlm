’s-Hertogenbosch

Vughterstraat 3, 3A en 3B

Kadastraal	: ’s Hertogenbosch, G-5717

Monumentnr.     : SOM0514

Huidige functie	: winkel-woning	Bouwjaar	: ca. 1870, deels nog oudere 

                              voorgevel, kern van het pand 

                              XVI

Architect	: 

Oorspr.functie	: winkel-woonhuis

 

Verbouwingen	: 1948, 1972, 1973, 1982, 1987

Archief		: Gemeente ’s-Hertogenbosch, afdeling BAM

Datum document: 13-09-2007



 

globale aanduiding van het perceel

Context

(Bouw)historie:

In het pand Vughterstraat 3, dat eerst “de Gulden hand”, in 1622
“de Posthoorn” en in de 19e eeuw “de Wolbaal” werd genoemd, was
in de 17e eeuw een zeepfabriek gevestigd. De oude, oorspronkelijke
bebouwing is in de tweede helft van de 19de eeuw verbouwd en deels
voorzien van een nieuwe voorgevel. Mogelijk zijn onderdelen van de oude
voorgevel (zoals de consoles en het muurwerk) bewaard gebleven. De
19de-eeuwse winkelpui is in 1948 gewijzigd tijdens een verbouwing
(vergroten van de winkelruimte op de begane grond). Ook in de tweede
helft van de 20ste eeuw zijn er veranderingen doorgevoerd in het pand.
Zo is in 1973 de winkelpui wederom gewijzigd en werd er in 1982 een
doorbraak gemaakt in de linker zijmuur naar het aangrenzende pand. Deze
doorbraak is inmiddels weer dichtgezet.

Het linker buurpand is in 1900 tegen de linker zijgevel van het pand
aangebouwd.

Ligging:

Het pand ligt op een smal perceel aan de noordwestelijke zijde van de
Vughterstraat, binnen de tweede ommuring uit de 14e eeuw, vlakbij de
Schapenmarkt. In de 19e eeuw vormde het nog een geheel met het perceel
in de Snellestraat (nr. 6-8).

Het geheel is onderdeel van een gevelwand aan de Vughterstraat met
voornamelijk 19e-eeuwse gevels. Veel van de panden aan deze straat
hebben een oudere, soms middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14e eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het geheel omvat een voorhuis met vast achterhuis en een kleine bebouwde
achterplaats. Het voor- en achterhuis hebben een kelder (voorhuis),
begane grond, twee verdiepingen en een zolder onder een zadeldak met
dakschild aan de straatzijde.

Voorgevel:

De drie vensterassen brede, op de vlucht gebouwde lijstgevel is
gepleisterd en heeft op de begane grond een nieuwe winkelpui. Deze heeft
aan weerszijden van de centraal gelegen winkelingang een groot
etalagevenster zonder borstwering. De pui is bekleed met natuursteen.
Zowel op de eerste als op de tweede verdieping zijn drie vensters
aanwezig. Elk venster heeft een gestucte vensteromlijsting met afgeronde
hoeken en een kuifje. De lekdorpels zijn opgenomen in de kordonlijsten
die de bouwlagen visueel van elkaar scheiden. De kozijnen met
duivenjagersprofilering bevatten (vernieuwde) T-draairamen. Op de tweede
verdieping is uiterst links in de gevel een lang staafanker zichtbaar.
De gevel wordt afgesloten door een hoofdgestel met architraaf, gestuct
fries met op de hoeken een groot en rijk uitgevoerde console, en een
geprofileerde kroonlijst. Uiterst links is de oude (voormalige) zijmuur
van het linker buurpand zichtbaar.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. Volgens
documentatie uit 2004 is dit een gepleisterde topgevel.

Ruimtelijke indeling: 

In een documentatierapport van de afdeling BAM uit 2004 wordt het
volgende gezegd over de ruimtelijke indeling van het pand: De
tongewelfde kelder onder het voorhuis is even breed als het pand en is
van binnenuit toegankelijk via een ingang tegen de rechter zijmuur.
Mogelijk was er vroeger ook een ingang vanaf de straat. De dwarsmuur
tussen voor- en achterhuis is niet meer aanwezig.

De trap in het pand bevindt zich tegen de rechter zijmuur en tegen de
linker zijmuur loopt op de verdieping in het tweede balkvak een later
rookkanaal. De begane grond is in gebruik als winkel en op de
verdiepingen wordt gewoond.

Constructies:

Over de zijmuren is geen documentatie voorhanden. Omdat in 1900 het
linker, hogere buurpand tegen nr. 3 is aangebouwd is hier geen
gemeenschappelijke muur meer. Tot 1900 was dit wel het geval.
Waarschijnlijk heeft het pand nog wel een gemeenschappelijke zijmuur met
het rechter buurpand. In een documentatierapport van de afdeling BAM uit
2004 is het volgende opgenomen m.b.t. de constructies van het pand:
Beide zijmuren zijn waarschijnlijk 16de-eeuws. In de linkerzijmuur is in
1982 een doorbraak gemaakt naar het aangrenzende pand. Deze doorbraak is
later weer dicht gezet. De eerste en tweede verdiepingsbalklaag bestaan
in het voorhuis uit vier vakken moer- en kinderbinten. De eerste
moerbalk van de eerste verdiepingsvloer is in 1987 verwijderd. In de
moerbalken van de tweede verdiepingsbalklaag zijn bouwsporen
aangetroffen van een houtskelet met muurstijlen. De balklagen in het
achterhuis bestaan uit drie vakken moer- en kinderbinten. In 1972 is de
tweede verdiepingsbalklaag hersteld en voorzien van nieuwe kinderbalken.
Enkele moerbalken bezitten geprofileerde sleutelstukken. De
zolderbalklaag is enkelvoudig met kwartrond profileringen. 

De kap met voordakschild bestaat uit schaarspanten uit de tweede helft
van de 19de eeuw met trekbalken en windschoren.

Interieurelementen

Enkele moerbalken van de tweede verdiepingsbalklaag bezitten
geprofileerde sleutelstukken. Over eventuele andere waardevolle
interieurelementen is geen documentatie voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als 19de-eeuws winkelwoonhuis, gelegen op een smal oud kavel dat
oorspronkelijk doorliep tot aan de achterliggende Snellestraat, en
gesitueerd in de ring tussen de eerste en tweede stadsmuur,  heeft het
pand Vughterstraat 3 stedenbouwkundige waarde. Het oude kavel verwijst
naar de historische verkavelingsstructuren in dit gedeelte van de
binnenstad van ’s-Hertogenbosch. De in de 19de eeuw verbouwde en
gepleisterde voorgevel met markante vensterdetaillering is een goed
voorbeeld van lijstgevelarchitectuur uit de tweede helft van de 19de
eeuw. Hierdoor heeft het pand architectonische waarde.

2. Bouw- en/of kunsthistorische waarden

Als 19de-eeuws winkel-woonhuis met een oudere kern (XVI) heeft het pand
bouwhistorische waarde. Intern zijn er onderdelen van deze oude kern
bewaard gebleven, zoals de kelder en de balklagen. 

3. Cultuurhistorische waarden

Vughterstraat 3 heeft cultuurhistorische waarde als representant van de
ontwikkelingen in de tweede helft van de 19e eeuw, toen vele oude huizen
langs de belangrijkste straten in Den Bosch geheel of gedeeltelijk
werden vernieuwd en vaak van nieuwe voorgevels werden voorzien. 

Het object Vughterstraat 3, bestaande uit een winkelwoonhuis uit de
tweede helft van de 19de eeuw met oudere kern en een oudere voorgevel,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Vughterstraat 3, 3A en 3B                     
     ’s-Hertogenbosch, GMSP II

  PAGE  1 

