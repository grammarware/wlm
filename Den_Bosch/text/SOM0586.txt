’s-Hertogenbosch

Hinthamerstraat 67

Kadastraal	: ’s Hertogenbosch, H-5085

Monumentnr.     : SOM0586

Huidige functie	: winkel-woning 	Bouwjaar	: oude kern, voorgevel ca.1870

Architect             : 

Oorspr.functie	: woon-werkhuis

 

Verbouwingen	: 1913, 1921, 1935, 1960, 1994

Archief		: Gemeente ’s-Hertogenbosch, afdeling BAM

Datum document: 16-07-2007



					     

globale aanduiding van het perceel	

	Context

(Bouw)historie:

Het pand Hinthamerstraat 67 is vanouds genaamd “de Witte Leer”(1611)
en “de Blompot” (1659). Het pand bestaat uit een diep voorhuis met
een oude kern en een vast achterhuis dat uit de 19de eeuw dateert (voor
1823 stond er een smaller achterhuis). De samengestelde balklagen in het
voorhuis getuigen nog van de ouderdom van de bouwkundige kern. Rond 1870
werd de voorgevel verbouwd tot een gepleisterde lijstgevel. In de late
19de eeuw werd een winkelpui gebouwd. Ongeveer in dezelfde periode werd
achterop het perceel een los achterhuis gebouwd. De pui werd in de 20ste
eeuw verschillende malen vernieuwd. In 1935 is de indeling van de begane
grond licht gewijzigd. In het laatste kwart van de 20ste eeuw werd de
tuin bebouwd met een eenlaags bouwdeel met plat dak en na 2001 is het
achterhuis verbouwd, maar hiervan zijn geen nadere gegevens voorhanden.

Ligging:

Het pand is gelegen aan de zuidzijde van de Hinthamerstraat. De
Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. Het onderhavige gedeelte van de
Hinthamerstraat ligt niet ver buiten de oudste omwalling van de stad,
die uit de eerste helft van de 13de eeuw dateert. Met de
stadsuitbreiding in de eerste helft van de 14de eeuw werd ook het meer
oostelijke gedeelte van de straat, waaraan het betreffende pand ligt,
binnen de stadsmuren getrokken.

Het gebouw beslaat samen met de jongere bijgebouwen aan de achterzijde
het hele perceel. Het gebouw wordt aan beide zijden begrensd door
buurpanden. Het langgerekte perceel ligt aan de achterzijde tegen een
ruime binnenplaats behorend bij de bebouwing aan de Kerkstraat.

Beschrijving

Algemeen (hoofdvorm, kap):

Het pand heeft een langwerpige rechthoekige plattegrond. Het achterhuis
is echter een fractie smaller dan het voorhuis, waarbij de linker
zijmuur een kleine sprong naar binnen maakt. Het diepe voorhuis bevat
een hoge begane grond, verdieping en zolder met hoge borstweringen. Het
dak is een zadeldak met een wolfseinde aan de voorzijde, dat is gedekt
met gesmoorde oud-Hollandse pannen. Aan de rechterzijde heeft de kap
onderaan het dakschild een uitbouw met een plat dak dat aansluit op het
platte dak van het buurpand.

Het achterhuis bevat kelder, begane grond, verdieping en zolder met
borstwering. Het dak is een zadeldak met voordakschild. Waarschijnlijk
is dit zo gemaakt om licht toe te laten tot een venster op de zolder in
de achtergevel van het hoofdhuis. In het voordakschild is een doorgang
gemaakt met een gang die de zolders van voor- en achterhuis verbindt.
Het dak is gedekt met rode Hollandse pannen. 

Het losse achterhuis achterop het perceel bevat een begane grond, een
verdieping en een zolder. Het dak is plat, met steile schilden rondom,
die zijn gedekt met gesmoorde pannen.

Voorgevel:

De voorgevel is een symmetrische gepleisterde lijstgevel van twee
vensterassen breed, daterend uit omstreeks 1870. Op de hoge begane grond
is er tussen penanten een grote gevelopening met een pui uit 1994. De
gevelopening heeft een recente houten omlijsting. Hierboven is er een
vlak gepleisterd gedeelte met langs de bovenzijde een gepleisterde
cordonlijst. Boven deze lijst is de gevel voorzien van horizontale
schijnvoegen in het pleisterwerk.  Op de verdieping staan er op de lijst
twee vensters met gepleisterde profileringen eromheen met afgeronde
bovenhoeken en kleine kuifelementen met krulwerk. De kozijnen hebben een
duivenjager-profiel en hebben eveneens afgeronde bovenhoeken. Dat
laatste geldt ook voor de bovenramen van de T-draairamen. Op de tweede
verdieping is er eveneens een cordonlijst met twee vensters erboven.
Deze zijn beduidend lager dan die op de eerste verdieping (min of meer
vierkant) maar hebben dezelfde gepleisterde omlijstingen. De ramen zijn
T-schuiframen met afgeronde bovenhoeken in de onder- en de bovenramen.
De gevel wordt afgesloten door een classicistisch hoofdgestel met een
gepleisterde architraaf en fries en een geprofileerde houten kroonlijst.


Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het pand is vanuit de openbare ruimte niet zichtbaar.
Een foto uit 2001 geeft een beeld van de achtergevel van het voorhuis.
De bakstenen gevel was gecementeerd. Het betreft een tuitgevel met een
forse schoorsteen in de top en kleine schouders. Op de zolder is er
rechts een venster, en links bovenin is er een zeer klein venster dat
vermoedelijk was bedoeld om een vliering te verlichten. Balkankers geven
het niveau aan van een (voormalige?) vliering.

Ruimtelijke indeling:

De begane grond wordt ingenomen door een grote winkelruimte, met een
boogdoorgang in de achtergevel die toegang geeft tot de eenlaags aanbouw
achter het hoofdhuis. Volgens een bouwtekening uit 1959 is de indeling
verder als volgt. Onder het achterhuis ligt een kelder met een trap aan
de voorzijde. Op de verdieping loopt een gang langs de rechter zijmuur,
tussen een voor- en een achterkamer, met ertussen enkele kleinere
ruimtes. In de voor- en achterkamer zijn er stookplaatsen tegen de
linker zijmuur. Een bordestrap ligt aan de voorzijde tegen de brandmuur.
De zolder in het voorhuis bevat aan de voorzijde twee achter elkaar
gelegen kamers en daarachter een grote ruimte. De zolder van het
achterhuis is niet onderverdeeld. De verdiepingsvloeren in het
achterhuis liggen iets lager dan die in het voorhuis.

Constructies:

Volgens de bouwtekening uit 1959 zijn de volgende constructies in het
pand aanwezig. De kelder onder het achterhuis heeft een tongewelf in de
lengterichting van het pand. De begane grond is in het voorhuis tamelijk
hoog. De verdiepingsbalklagen in het voorhuis bestaan uit moer- en
kinderbalken, terwijl die in het achterhuis enkelvoudig zijn uitgevoerd.
De kappen op het voor- en het achterhuis hebben gebinten en gordingen.
Waarschijnlijk betreft het oude kappen.

Over de zijmuren zijn geen nadere gegevens bekend. Waarschijnlijk heeft
het pand gemeenschappelijke zijmuren met de buurpanden. 

Interieurelementen:

Volgens de bouwtekening uit 1959 is er op de begane grond in het
voorhuis een stucplafond, en zijn er op de verdieping in de voor- en de
achterkamer tegen de linker zijmuur stookplaatsen met
schoorsteenmantels. 

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 67 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een gepleisterde lijstgevel van rond 1870.

 

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
oude bouwkundige kern, herkenbaar aan het tongewelf van de kelder en de
samengestelde balklagen, waarin bij diverse verbouwingen moderniseringen
zijn doorgevoerd. De lijstgevel van rond 1870 en het in de 19de eeuw
vernieuwde achterhuis zijn daarvan de meest duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een oude kern waarin diverse vernieuwingen herkenbaar zijn uit
verschillende historische perioden.

Het object Hinthamerstraat 67, bestaande uit een voorhuis met een oude
kern en een lijstgevel van rond 1870 en een 19de-eeuws achterhuis, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamerstraat 67			’s-Hertogenbosch, GMSP
II

  PAGE  1 

