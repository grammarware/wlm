’s-Hertogenbosch

Kerkstraat 50a-b

Kadastraal	: ’s Hertogenbosch, H-6054

Monumentnr.     : SOM0445

Huidige functie	: parkeergarage - hotel	Bouwjaar	: XV-XVI, voorgevel
midden 19de eeuw

Architect	: 

Oorspr.functie	: woon-werkhuis

 

Verbouwingen	: 1951, 1953

Archief		: Gemeente ’s-Hertogenbosch, afdeling BAM

Datum document: 30-07-2007



						        globale aanduiding van het perceel

Context

(Bouw)historie:

Het pand Kerkstraat 50a-b dateert in kern uit de 15de-16de eeuw
(zijmuren, balklagen, kap). Tussen 1647 en 1680 is het pand samengevoegd
met het rechter buurpand nr.52-54, maar in de late 20ste eeuw is dat
weer ongedaan gemaakt. Rond het midden van de 19de eeuw werd de
voorgevel vernieuwd in de vorm van een lijstgevel. In 1837 was er een
drukkerij in het pand en de achterliggende jongere bebouwing gevestigd.
Na ca. 1925 zijn er verscheidene andere bedrijven in het pand, het
rechter buurpand en de ruime achterliggende bebouwing gevestigd geweest.
In het laatste kwart van de 20ste eeuw zijn de panden weer gescheiden en
is ook het ruime achtererf van het pand afgescheiden. 

In 1951 werd op de begane grond een poortdoorgang naar de achterliggende
bedrijfsruimtes gemaakt. De brandmuur en de voor- en achtergevels werden
hiertoe doorbroken, en het boven maaiveld uitstekende keldergewelf onder
het achterhuis werd gesloopt. In de late 20ste eeuw werd het pand
onderdeel van een hotelcomplex, met achter het pand een parkeergarage
waarvoor de doorgang op de begane grond als toegang ging dienen. Het
pand werd gerenoveerd, waarbij onder andere een ijzeren rolhek en
kunststof ramen in de voorgevel werden geplaatst, en op de begane grond
ter weerszijden van de doorgang nieuwe muren voor de oude zijmuren
werden geplaatst. 

Ligging:

Het pand is gelegen aan de noordzijde van de Kerkstraat in een gesloten
gevelwand. 

De Kerkstraat verbindt vanouds de Markt met de Sint-Janskerk. De straat
is voor het eerst vermeld in 1311. Van oorsprong (eind 12de eeuw - begin
13de) stond er aan het noordwestelijke uiteinde van de straat, bij de
Markt, waarschijnlijk een huis, maar dat is gesloopt om over het perceel
een verbinding met de kerk te creлren, waarbij ook een opening in de
oudste stadsmuur uit de vroege 13de eeuw werd gemaakt. Bij de
stadsuitbreiding in de eerste helft van de 14de eeuw kwamen de gehele
straat en de kerk binnen de stadsmuren te liggen. 

Kerkstraat 52-54 ligt niet ver van de kerk verwijderd. Ter weerszijden
van het pand liggen direct aangrenzende buurpanden en ook aan de
achterzijde liggen gebouwen, die onderdeel zijn van het hotelcomplex
waarvan nr.50a-b ook deel uitmaakt. Het perceel is niet veel groter dan
het pand zelf.

Beschrijving

Algemeen (hoofdvorm, kap):

Het pand heeft een min of meer rechthoekige plattegrond, die achter de
voorgevel iets schuin naar rechts wegloopt. Het bevat een begane grond,
een verdieping, een zolder met borstwering en een vlieringzolder. Het
zadeldak heeft een wolfseinde aan de voorzijde, en is gedekt met
gesmoorde oud-Hollandse pannen. Halverwege de diepte van het pand zijn
er onderaan beide dakvlakken lage brede uitbouwen van recente oorsprong.
Achter het pand bevindt zich een recent eenlaags bouwdeel met plat dak
ter plekke van de voormalige achterplaats. Het perceel, dat zich ook
voor een klein deel achter het rechter buurpand uitstrekt, is volledig
bebouwd.

Voorgevel:

De voorgevel is een symmetrische gepleisterde lijstgevel van rond het
midden van de 19de eeuw, met op de hoge begane grond een grote
gevelopening die dateert uit 1951. Deze opening bevat sinds de late
20ste eeuw een metalen rolhek met daarachter een brede doorgang naar een
achterliggende parkeergarage. De penanten ter weerszijden hebben een
hardstenen plint. In het pleisterwerk van de penanten en de
bovenliggende gevel zijn horizontale schijnvoegen aangebracht. De grote
gevelopening heeft een gepleisterde, licht geprofileerde omlijsting. Op
de eerste verdieping bevindt zich een hardstenen cordonlijst waarop twee
vensters staan. Deze bevatten houten kozijnen met recente kunststof
ramen. Op de tweede verdieping zijn er twee lagere vensters van ongeveer
vierkant formaat, eveneens met houten kozijnen en kunststof ramen. Boven
de vensters bevinden zich door schijnvoegen in het pleisterwerk
aangegeven strekse bogen. De gevel wordt aan de bovenzijde afgesloten
door een classicistisch hoofdgestel bestaande uit een gepleisterde
architraaf en fries, en een rijk geprofileerde houten kroonlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het pand is niet vanuit de openbare ruimte zichtbaar,
maar een bouwtekening uit 1974 geeft het volgende beeld. Op de
verdieping was er links een ingang, toegankelijk via een buitentrap
vanaf de aanbouw aan het buurpand nr.52-54, en rechts daarvan twee
vensters met T-draairamen. Op tweede verdieping zijn twee grote 24-ruits
schuiframen getekend, met erboven drie staafankers en in de top van de
tuitgevel een klein luik. De geveltop is enigszins a-symmetrisch, met
alleen aan de rechterzijde een schouder. Blijkens een foto uit 1978
bevat de geveltop vlechtingen en is de gevel gecementeerd.

 

Ruimtelijke indeling:

Op de begane grond is er een brede doorgang vanaf de ingang aan de
voorzijde naar de achterliggende parkeergarage. Blijkens een
bouwtekening uit 1976 was de verdieping ййn grote ruimte en was er op
de zolder een grote ruimte achterin het pand en een kleinere ruimte
voorin. Hoogstwaarschijnlijk is deze indeling echter gewijzigd toen het
hotel in het pand werd gevestigd in de late 20ste eeuw.

Constructies:

In een rapport van de afdeling BAM uit 1977 zijn de volgende zaken
vermeld. De balklagen bestaan uit vijf vakken met moerbinten en
opliggende kinderbinten. Er is een aantal peerkraalsleutelstukken die
sporen vertonen van een houtskeletconstructie. Boven de dubbele balklaag
van de eerste verdieping is een vrijliggende enkelvoudige balklaag
aangebracht. De kap heeft vier eiken dekbalkjukken met krommers en
windschoren en getrokken, gebroken telmerken. Er zijn nog enkele oude
sporenparen aanwezig met dunne dennenhouten sporen met haanhouten en
gezaagde telmerken. Ter plaatse van de spanten staan zwaardere eiken
sporenparen die met de spanten zijn verbonden. 

Volgens een ongedateerde schets in het archief van de afdeling BAM is de
rechter zijmuur gemeenschappelijk met het buurpand. Waarschijnlijk is
ook de linker zijmuur gemeenschappelijk. Deze muur bevat in het vierde
balkvak sporen van een rookkanaal. De borstweringen op de zijmuren zijn
in de 19de eeuw verhoogd. Volgens een schets van een opname door de
afdeling BAM uit 1994 is de kap op het voorhuis voorzien van eiken
beschot. 

Interieurelementen:

Volgens het rapport van de afdeling BAM uit 1977 bevinden zich op de
verdieping tussen de moerbalken stucplafonds uit de eerste helft van de
19de eeuw, ten dele met eenvoudige ornamenten. 

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kerkstraat 50a heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat vormen voor een
belangrijk deel een fraai historisch ensemble. Daarnaast heeft het pand
aanmerkelijke architectonische waarde vanwege de fraaie lijstgevel van
rond het midden van de 19de eeuw en de hoofdvorm, die het duidelijk
herkenbaar maken als historisch huis.

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de late middeleeuwen (zijmuren, balklagen, kap),
waarin bij diverse verbouwingen moderniseringen zijn doorgevoerd. De
lijstgevel van rond het midden van de 19de eeuw en de doorgang op de
begane grond uit 1951 zijn de meest duidelijke uitingen van zo’n
modernisering. De oude kap is zeer bijzonder omdat de spanten met de
sporen zijn verbonden.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden, met name uit de
19de en de 20ste eeuw.

Het object Kerkstraat 50a, bestaande uit een huis dat in kern uit de
late middeleeuwen dateert, met een 19de-eeuwse lijstgevel, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Kerkstraat 50a-b			’s-Hertogenbosch, GMSP II

  PAGE  4 

