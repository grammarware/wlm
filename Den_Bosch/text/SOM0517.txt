’s-Hertogenbosch

Vughterstraat 57-59

Kadastraal	: ’s Hertogenbosch, G-7750

Monumentnr.     : SOM0517

Huidige functie	: winkel-woonhuis	Bouwjaar	: ca. 1865, kern XIV-XV

Architect	: 

Oorspr.functie	: woon-werkhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 30-07-2007



 

globale aanduiding van het perceel

Context

(Bouw)historie:

Het pand Vughterstraat 57-59 stond vroeger bekend onder de historische
naam “De Lintwurm” (in 1640). Dit oude pand is in het midden van de
19de eeuw verbouwd en voorzien van een nieuwe voorgevel. In 1938 is in
deze 19de-eeuwse voorgevel een nieuwe winkelpui geplaatst en zijn ook
intern enkele wijzigingen uitgevoerd (zoals het gedeeltelijk vernieuwen
van het achterhuis en het veranderen van de indeling van het pand). De
kap van het pand is in de jaren tachtig  van de vorige eeuw vernieuwd.
Tegenwoordig is de begane grond nog steeds in gebruik als winkel en
wordt er op de verdiepingen gewoond. In het pand zijn onderdelen van de
oude kern bewaard gebleven, zoals de kelder(s) en zijmuren. 

Ligging:

Het gebouw ligt aan de noordwestelijke zijde van de Vughterstraat in de
bocht nabij de hoek met de Postelstraat, in het gebied tussen de eerste
ommuring uit de 13de eeuw en de tweede ommuring uit de 14de eeuw. De
voorgevel ligt in de zichtas van de aan de overzijde liggende Sint
Jorisstraat. De plattegrond van het pand en achterliggende binnenplaats
is rechthoekig en loopt taps toe. Het binnenplaatsje is alleen vanuit
het pand zelf toegankelijk. Het perceel is oorspronkelijk dieper
geweest. Achter het binnenplaatsje stond nog een tweelaags gebouwtje
(voormalige zomerkeuken). Tegenwoordig hoort dit gebouwtje niet meer bij
het perceel, maar bij het perceel van Postelstraat 3. Het geheel aan de
Vughterstraat is onderdeel van een gevelwand met voornamelijk
19de-eeuwse lijstgevels. Veel van deze panden aan de Vughterstraat
hebben een oudere, vaak zelfs middeleeuwse, kern. Door de eeuwen heen is
de Vughterstraat, die in opzet een stadsuitbreiding uit de 14de eeuw is
en vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Het voorhuis
omvat een kelder, begane grond, twee verdiepingen en een zolder onder
een zadeldak met dakschild aan de straatzijde. Dit dak is gedekt met
rode opnieuw verbeterde Hollandse pannen. Het achterhuis heeft een
begane grond en een verdieping onder een plat dak. 

Voorgevel:

De drie vensterassen brede voorgevel is gepleisterd. Op de begane grond
is gedeeltelijk nog de winkelpui uit 1938 aanwezig. Deze bevat uiterst
rechts de toegang tot de bovenwoning. Oorspronkelijk zat de winkelingang
uiterst links in de pui. In de tweede helft van de 20ste eeuw is deze
indeling gewijzigd waarbij het bovenste deel van de pui uit 1938 met de
stalen ramen is gehandhaafd. De toegang tot de winkel werd naar het
midden van de pui verplaatst, met aan weerskanten een etalagevenster. De
begane grond wordt van de bovenliggende verdiepingen gescheiden door een
hardstenen kordonlijst. De verdiepingen hebben beide drie getoogde
vensters met een geprofileerde omlijsting en hardstenen lekdorpels. Op
de eerste verdieping bevat het centrale venster een T-draairaam. De
vensters links en recht hebben een H-venster. Op de tweede verdieping
zijn twee vensters met draairamen zichtbaar en heeft het centrale
venster een ongedeeld raam. Ter hoogte van de tweede verdiepingsbalklaag
zijn staafankers zichtbaar. Deze duiden mogelijk op de (oorspronkelijke)
aanwezigheid van strijkbalken. De gevel wordt afgesloten door een statig
hoofdgestel met architraaf, fries, tandlijst en geprofileerde
kroonlijst.

Zijgevels:

Het pand wordt aan beide kanten begrensd door bebouwing. Het metselwerk
van de rechter zijmuur is hoger dan het rechter buurpand en is slechts
voor een klein deel zichtbaar. 

Achtergevel:

De achtergevel is niet zichtbaar vanuit de openbare ruimte. Deze is in
1938 tijdens de verbouwing geheel vernieuwd.

Ruimtelijke indeling:

In een opnamerapport van de afdeling BAM uit 2007 wordt er het volgende
gezegd over de ruimtelijke indeling van het pand: De kelder onder het
voorhuis heeft een tongewelf met steekkappen en een toegang en
kelderlicht onder de voorgevel. Het achterhuis had oorspronkelijk ook
een kelder. Deze is in 1938 dicht gegooid. De voormalige doorgang in de
brandmuur naar deze achterkelder is dichtgemetseld. In deze muur zijn
ter plaatse van de kelder diverse andere bouwsporen zichtbaar. De begane
grond is een grote ongedeelde ruimte, met uitzondering van de gang tegen
de rechter zijmuur (liep oorspronkelijk door tot de achtergevel) met de
trap naar de bovenwoning uit 1938. De stookplaatsen waren oorspronkelijk
tegen de brandmuur gesitueerd. Tijdens de verbouwing in de 19de eeuw
zijn deze verplaatst naar de linker- en rechter zijmuur van het
achterhuis. In het voorhuis zijn restanten aangetroffen van twee
stookplaatsen tegen de linker zijmuur. De verdiepingen zijn geheel in
gebruik als woonhuis. 

Constructies:

In het opnamerapport uit 2007 wordt het volgende gezegd over de
constructies van het pand: In de fundering van de linker zijmuur is
14de- of vroeg 15de-eeuws metselwerk aangetroffen. De linker zijmuur van
het voor- en achterhuis is van oorsprong de muur van het buurpand en is
laat 15de-eeuws. De rechter zijmuur van het achterhuis dateert
waarschijnlijk uit de 19de eeuw. De brandmuur is na de verbouwing in
1938 ter hoogte van de tweede verdieping gaan fungeren als achtergevel,
boven het plat dak van het achterhuis. Het pand heeft enkelvoudige
balklagen en een in 1983 vernieuwde kap.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 57-59 vormt een goed geheel met de historisch
gebouwde gevelrij. Als 19de-eeuws winkel-woonhuis, gelegen binnen de
stadsmuur uit de 14de eeuw, en gesitueerd op een oud kavel dat
oorspronkelijk doorliep tot aan de achterliggende Postelstraat, heeft
het pand stedenbouwkundige waarde. Dit oude kavel verwijst namelijk naar
de historische verkavelingsstructuren in dit gedeelte van de binnenstad
van ’s-Hertogenbosch. Bovendien ligt het pand precies in de zichtas
van de aan de overzijde liggende Sint Jorisstraat. Architectonische
waarde heeft het geheel vanwege de gave (op de verdiepingen) eenvoudige
doch statige 19de-eeuwse lijstgevel.

2. Bouw- en/of kunsthistorische waarden

Het 19de-eeuwse winkel-woonhuis ontleent zijn bouwkundige waarde aan de
oude kern (XIV-XV) van het pand, die nog bewaard is gebleven in de
kelders. Tevens is in de voorgevel (19e-eeuwse lijstgevel met
gedeeltelijk nog de pui uit 1938) een belangrijk deel van de recentere
bouwhistorie van het pand duidelijk afleesbaar.

3. Cultuurhistorische waarden

Als representant van de ontwikkelingen in de tweede helft van de 19e
eeuw, toen vele oude huizen langs de belangrijkste straten in Den Bosch
geheel of gedeeltelijk werden vernieuwd en vaak van nieuwe voorgevels
werden voorzien, heeft het pand cultuurhistorische waarde. Daarnaast is
het ook van belang als 19de-eeuws winkel-woonhuis van het kenmerkende
Bossche type (voorhuis met vast achterhuis) met een middeleeuwse kern. 

Het object Vughterstraat 57-59, bestaande uit een 19de-eeuws (in
oorsprong) winkelwoonhuis met een middeleeuwse kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 57-59                           
         ’s-Hertogenbosch, GMSP II

  PAGE  4 

