’s-Hertogenbosch

Hinthamerstraat 119-121

Kadastraal	: ’s Hertogenbosch, H-5721

Monumentnr.     : SOM0420

Huidige functie	: winkel-woning	Bouwjaar	: XV, voorgevel ca.1880 

Architect	: 

Oorspr.functie	: woon-werkhuis

 

Verbouwingen	: 1909, 1911, 1918, 1940, 1950, 1954, 1958, 1964, 1982

Archief		: Gemeente ’s-Hertogenbosch, afdeling BAM

Datum document: 25-04-2007



							     globale aanduiding van het perceel	

						Context

(Bouw)historie:

Het pand Hinthamerstraat 119-121 heette in 1629 “de Drije Ossen”,
maar kreeg later de naam “de Gekroonde Kat” en nog later “de
Ster”. Het gebouw dateert in kern uit de 15de eeuw (na de grote
stadsbrand van 1419). In de 18de eeuw is het losse dwars achterhuis
gebouwd. Rond 1880 werd de voorgevel verbouwd tot gepleisterde
lijstgevel. In 1954 werd de kelder onder het vaste achterhuis, die boven
het vloerniveau van het voorhuis uitstak, gesloopt. In 1956 en ’58
werden de twee achterplaatsen bebouwd met eenlaags aanbouwen en in ‘56
werd het losse achterhuis van woonhuis verbouwd tot toonzaal op beide
bouwlagen. In 1964 werd de winkelpui geheel verbouwd.

Ligging:

Het pand is gelegen aan de zuidzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. Bij de stadsuitbreiding in de
eerste helft van de 14de eeuw kwam de Hinthamerstraat binnen de
stadsmuren te liggen. Een deel van de straat zal echter al eerder
bebouwd zijn geweest, en dat geldt ook voor het onderhavige perceel.

Het langwerpig perceel liep van oorsprong verder door naar achter en
omvatte in 1823 ook nog Sint Janskerkhof 9a, dat later van het perceel
is afgescheiden. In 1823 was een deel van het perceel ter linkerzijde
(nr.123) achter het daar staande huis al bij het onderhavige perceel
gevoegd, hetgeen nog steeds het geval is.

Ter weerszijden van het hoofdhuis liggen direct aangrenzende buurpanden.
Alleen aan de achterzijde liggen de zijmuren deels vrij omdat het pand
langer is dan de buurpanden. Aan de achterzijde staat een eenlaags
uitbouw ter plekke van een kleine voormalige plaats, en daarachter staat
een los achterhuis in dwarsrichting, dat zich uitstrekt tot het gedeelte
van het perceel achter nr.123. Daarachter bevindt zich nog een eenlaags
aanbouw op een voormalige plaats, die reikt tot aan het achterhuis van
Sint Janskerkhof 9a.

Beschrijving

Algemeen (hoofdvorm, kap):

Het hoofdhuis is gebouwd op een langwerpige rechthoekige plattegrond.
Dit pand bestaat uit een voor- en achterhuis, gescheiden door een
brandmuur. Het pand heeft een hoge begane grond, een verdieping en een
zolder met borstwering en een vliering. Het zadeldak met voor- en
achterschild is gedekt met gesmoorde oud-Hollandse pannen aan de
voorzijde en daarachter met rode Hollandse pannen. Voorop de nok staat
een bakstenen schoorsteen. 

Voorgevel:

De voorgevel is een symmetrische gepleisterde lijstgevel van rond 1880
met op de begane grond een winkelpui met grote etalageramen en een diepe
portiek uit 1964. De pui werd ontworpen door architect A.J. Libregts, en
heeft een omlijsting van gepolijst donker Zweeds graniet. Daarbinnen is
er links een brede etalage en rechts een smallere met daartussen een
diepe portiek. De grote etalageramen boven een lage plint van gepolijst
graniet wijken iets terug ten opzichte van de rooilijn. De kozijnen zijn
van gebeitst teakhout met koperkleurige metalen glaslatten. De vloer in
de portiek is gedekt met groenige natuurstenen tegels en het plafond
bestaat uit gebeitste schrootjes. Achterin de portiek is er een houten
deur met een grote ruit en een bovenlicht.

Boven de pui loopt de gepleisterde gevel door voor de zolderverdieping,
waardoor het pand drie volwaardige bouwlagen lijkt te hebben. Op beide
verdiepingen zijn er twee vensters, die staan op doorlopende
cordonlijsten en die gestuukte omlijstingen hebben met profilering,
uitgezette bovenhoeken en decoratieve kuifelementen middenop de
bovenlijst. De kozijnen zijn voorzien van een duivenjager-profiel. Op de
verdieping zijn er T-schuiframen en op de zolderverdieping draairamen.
De gevel wordt afgesloten door een classicistisch hoofdgestel met een
gepleisterd fries met drie cassetten en een geprofileerde houten
kroonlijst.

Zijgevels:

Het pand wordt voor het grootste gedeelte begrensd door bebouwing aan
beide zijden. 

Achtergevel:

Volgens een documentatierapport van de afdeling BAM uit 1982 is de
achtergevel een gepleisterde lijstgevel.

Ruimtelijke indeling:

De begane grond van het hoofdgebouw is een grote winkelruimte. Volgens
het documentatierapport van de afdeling BAM uit 1982 is de bovenwoning
met uitzondering van de opgang compleet bewaard gebleven, maar is deze
niet meer bewoond. De opgang lag oorspronkelijk aan de linkerzijde van
het pand. Aan de straatzijde bevindt zich een woonkamer. Hierachter
bevind zich een alkoof en tegen de brandmuur ligt de keuken. Achter de
brandmuur ligt de trap naar de zolderverdieping. De kamer aan de
achterzijde is nu in gebruik als toonzaal. Op de overloop ligt een
opvallend klein toilet. De overloop wordt verlicht door een
lichtschacht. De indeling van de woning op de zolderverdieping is
grotendeels verloren gegaan of sterk aangetast.

Constructies:

Bij een opname door de afdeling BAM in 1982 zijn de volgende zaken
waargenomen. 

De zijmuren worden grotendeels gedeeld met de buurpanden. De gehele
constructie van bouwmuren, brandmuur, samengestelde eiken balklagen
(vermoedelijk nog grotendeels aanwezig) met strijkbalken tegen de
brandmuur en eiken sporenkap is 15de-eeuws. In het voorhuis ondersteunen
drie dekbalkjukken de flieringen. Door het hoogteverschil tussen voor-
en achterhuis zijn er in het achterhuis twee tussenbalkjukken, die de
flieringen dragen. Op de flieringen steunen de sporenparen, deze zijn
gekoppeld met een hanebalk en zijn voorzien van gezaagde telmerken. De
sporen zijn in de nok getoogd. Op de tussendekbalkjukken liggen eiken
vloerdelen.

De vlieringzolder is bereikbaar door een oude eiken steektrap ter
plaatse van de brandmuur.

Interieurelementen:

De voorkamer op de eerste verdieping heeft een sober stucplafond. Op
foto’s uit 1996 is in het losse achterhuis boven een verlaagd plafond
op de begane grond een laat-19de-eeuws stucplafond met ornamenten te
zien. 

Erf, bijgebouwen, diversen:

Het voorheen losse achterhuis uit de 18de-eeuw is hierboven al genoemd
en is onderdeel van het monument.. Het staat dwars op het hoofdvolume op
het brede achterdeel van de kavel. Het gebouw heeft een rechthoekige
plattegrond en telt twee bouwlagen plus een zolder met borstwering
bevat. Het pand heeft een schilddak dat is gedekt met gesmoorde
Hollandse pannen en zink op de nok en kepers. De begane grond is
onderdeel van de grote winkelruimte, verbonden via de eenlaags aanbouw
op de voormalige binnenplaats. In de hoek linksvoor (de
noordoostelijke), was er een steektrap naar een toonkamer op de
verdieping. Het pand heeft enkelvoudige balklagen en de kap heeft grenen
dekbalkjukken met nokstijl en gordingen.

Achter dit pand ligt nog een eenlaags aanbouw op de voormalige achterste
plaats. Dit valt buiten de bescherming.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 119-121 heeft stedenbouwkundige waarde vanwege
de samenhang met de historische gebouwde omgeving. De gevelwanden van de
Hinthamerstraat vormen vrijwel in hun geheel een fraai historisch
ensemble, en dat geldt ook voor de bebouwing van het Sint Janskerkhof
aan de achterzijde. Daarnaast heeft het pand aanmerkelijke
architectonische waarde als duidelijk als zodanig herkenbaar historisch
winkel-woonhuis met een fraaie gepleisterde lijstgevel uit de late 19de
eeuw en de nog geheel gave winkelpui uit 1964.

2. Bouw- en/of kunsthistorische waarden

Het pand heeft bouwhistorische waarde als zijnde een nog duidelijk als
zodanig herkenbaar historisch woonhuis met een 15de-eeuwse kern, en een
los achterhuis uit de 18de eeuw, waarin naderhand wijzigingen zijn
aangebracht. De historische houtconstructies zijn nog grotendeels
aanwezig en met name de kap met de tussendekbalkjukken is zeer bijzonder
en waardevol. Andere opvallende elementen van de latere verbouwingen
zijn de fraaie gepleisterde lijstgevel uit de late 19de eeuw, en de nog
geheel gave winkelpui uit 1964. 

3. Cultuurhistorische waarden

Het gebouw heeft cultuurhistorische waarde als zijnde een in kern
15de-eeuws woon-werkhuis met een los 18de-eeuws achterhuis, waarin
diverse vernieuwingen herkenbaar zijn uit verschillende historische
perioden ten behoeve van de woon- en winkelfunctie.  

Het object Hinthamerstraat 119-121, bestaande uit een in kern 15de-eeuws
woon-werkhuis met een bijzondere kapconstructie, een gepleisterde
19de-eeuwse lijstgevel met een winkelpui uit 1964 en een los 18de-eeuws
achterhuis, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 119-121	’s-Hertogenbosch,
GMSP II

  PAGE  3 

