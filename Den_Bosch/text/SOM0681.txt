’s-Hertogenbosch

Veedijk 1 (Rosmalen) 

Kadastraal	: Rosmalen, D-2330

Monumentnr.	: SOM0681

Huidige functie	: woning	Bouwjaar	: XIXd

Architect	: 

Oorspr.functie	: boerderij

 

Verbouwingen	: 1944, 1959, 1960

Archief		: Gemeente ’s-Hertogenbosch, afdeling BAM

Datum document: 18-11-2009



globale aanduiding van het perceelContext

(Bouw)historie:

Het betreft een boerderij in het buitengebied ten zuidoosten van
Rosmalen, direct ten oosten van Maliskamp. Deze karakteristieke
hallehuisboerderij is van 19de-eeuwse oorsprong. Op de kadastrale kaart
van Rosmalen e.o. uit 1811-1832 staat het gebouw nog niet ingetekend en
hetzelfde geldt voor de topografisch-militaire kaart uit 1870. Op de
kaart van 1907 is de boerderij inmiddels wel te zien, hetgeen wijst op
een op zijn minst laat 19de-eeuwse oorsprong. De rondomliggende
landbouwpercelen liggen ingebed tussen bosland. Verder vormde de bij de
Kleine en Grote Wetering gelegen Veedijk toen reeds een verbinding
tussen Berlicum (z.) en Rosmalen (n.). Dijken speelden in het nogal eens
door wateroverlast geplaagde gebied een belangrijke rol. Behalve de
Veedijk is in het gebied ook de Hasseltsedijk te vinden. 

 

Topogr. Mil. Kaart uit 1907. Bij de pijl de boerderij (  HYPERLINK
"http://www.WatWasWaar.nl"  www.WatWasWaar.nl ).  

Op de topografische kaart van 1956 is de situatie niet veel anders, maar
staat bij de boerderij wel bijbebouwing ingetekend. Het is bekend dat J.
van der Heyden in 1959 een varkensschuur zou laten bouwen. Een jaar
later kwam op zijn land bovendien een bergruimte te staan, waarvan kon
worden gemeld dat deze in september gereed was. F. van der Heyden die in
1944 de boerderij zelf had laten verbouwen, zal de vader van
eerdergenoemde Van der Heyden zijn geweest. Bij de verbouw in 1944 werd
het bedrijfsgedeelte van de boerderij deels gewijzigd, met onder meer de
vernieuwing van enkele buiten- en binnenmuren. Er kwam toen een
zogeheten Hollandse stalling.     

Verbouwtekening uit 1944. 

Inmiddels heeft de boerderij zijn oorspronkelijke functie verloren.
Alhoewel er ook aan de buitenzijde enkele jongere wijzigingen
plaatsvonden is het authentieke karakter goed herkenbaar gebleven. Bij
de aansluiting van de Veedijk op de Vinkelsestraat vormt het object al
op grote afstand een belangrijke blikvanger. 

Ligging:

De boerderij is gelegen aan de westzijde van de Veedijk, waar deze een
bocht maakt bij de aansluiting op de Vinkelsestraat. Deze straten liggen
in het buitengebied ten zuidoosten van Rosmalen en ten oosten van het
gehucht Maliskamp. Het betreffende gebied staat bekend als Het Vinkel.
Hier is het object markant gesitueerd op een bijbehorend terrein en aan
de overzijde van een bosperceel. Mede door de aansluiting van de Veedijk
op de Vinkelsestraat valt het bouwwerk op verschillende standpunten
sterk in het zicht.   

     

Beschrijving

Algemeen (hoofdvorm, kap):

De boerderij is opgezet volgens het hallehuistype met de woning en deel
onder ййn kap. De kap is uitgevoerd als een zadeldak met wolfeinden en
gedekt met riet. Langs de lengtezijden heeft het dak een brandvoet,
gedekt met rode muldenpannen. Op de nok een witgeschilderde schoorsteen
met een rookkap. 

Ook de gevels werden witgeschilderd. Ze zijn gemetseld in baksteen in
kruisverband met platvolle voegen. Diverse smeedijzeren staafankers.
Ramen, deuren en kozijnen zijn in hout uitgevoerd.   

Voorgevel:

Aan de voorzijde (oostkant) bevindt zich de vier assen brede voorgevel
van het woongedeelte. Links van de middenas is de hoofdingang
gesitueerd, met een enkelvoudige deur onder een bovenlicht. De ingang
wordt aan iedere zijde geflankeerd door een venster met een 6-ruits
schuifraam en opgeklampte luiken. Rechts boven de ingang sluit op de
dakoverstek een klein venster met een 4-ruits draairaampje aan. Verder
is er rechts een later toegevoegd klein venster en bevindt zich hier
bovendien een klein kelderlicht. Rechts daarvan wijst een deels nog
zichtbare bouwnaad op een in een recente periode langs de rechter
zijgevel gerealiseerde uitbouw met een plat dak.  

    

Zijgevels:

Aan de rechter lengtezijde (noordkant) sluit links de zojuist genoemde
niet-oorspronkelijke uitbouw op het pand aan. Zowel de uitbouw alsook
het rechts hiervan gelegen geveldeel bevatten diverse gevelopeningen.  

De linker zijgevel (zuidkant) heeft rechts twee niet-oorspronkelijke
vensters. Ook de drie links gelegen en getoogde stalvensters vormen
blijkens de bewaard gebleven verbouwtekeningen de wijziging van een
eerdere situatie.  

Achtergevel:

Aan de westzijde sluit op de woning een niet-oorspronkelijke uitbouw met
een lessenaarsdak aan. Het dak is gedekt met rode kruispannen.   

Ruimtelijke indeling:

Er is geen nadere documentatie voorhanden. In de oorspronkelijke opzet
had de boerderij een aan de oostzijde gesitueerd woongedeelte en bevond
de deel zich aan de westzijde.    

Constructies:

Er is geen nadere documentatie voorhanden.  

Interieurelementen:

Idem. Het interieur is mede beschermd voor zover het monumentale waarden
omvat.

 

Erf, bijgebouwen, diversen: 

Het pand bevindt zich op een bijbehorend terrein met erf en siertuin.
Alhier bovendien enkele jongere bijgebouwen. 

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De boerderij aan de Veedijk 1 heeft stedenbouwkundige waarde vanwege de
samenhang met de historisch gegroeide omgeving. Door zijn markante
vormgeving en opzet is de volgens het hallehuistype uitgevoerde
boerderij van beeldbepalende betekenis langs het betreffende deel van de
Veedijk in het buitengebied ten zuidoosten van Rosmalen. Hier vormt het
langs een bocht bij de aansluiting op de Vinkelsestraat gelegen object
al op grote afstand een belangrijke blikvanger die zich op een
harmonieuze wijze voegt naar de landelijke omgeving.       

2. Bouw- en/of kunsthistorische waarden

Het in het laatste kwart van de 19de eeuw gebouwde hallehuisboerderijtje
heeft architectuurhistorische waarde als een voorzover uitwendig
zichtbaar redelijk gaaf bewaard gebleven voorbeeld van agrarische
architectuur. Weliswaar onderging het object een aantal wijzigingen maar
het authentieke karakter is nog immer goed herkenbaar.          

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van laat 19de-eeuwse agrarische bouwkunst in de gemeente
’s-Hertogenbosch. Door de  uitvoering als een hallehuisboerderij is
aangesloten bij een reeds eeuwenlang beproefd boerderijtype dat in de
loop van de 20ste eeuw opgevolgd zou worden door vernieuwende
boerderijtypes. 

Het object Veedijk 1, bestaande uit een boerderij uit XIXd, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Veedijk 1 (Rosmalen)                          
       ’s-Hertogenbosch, GMSP II

  PAGE  1 

