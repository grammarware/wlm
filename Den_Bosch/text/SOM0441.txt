’s-Hertogenbosch

Hooge Steenweg 12

Kadastraal	: ’s Hertogenbosch, G-0599

Monumentnr.     : SOM0441

Huidige functie	: winkel-bedrijfsruimte	Bouwjaar	: kern XIII-XVI,
voorgevel ca.1870

Architect	: 

Oorspr.functie	: woon-werkhuis

 

Verbouwingen	: 1935, 1974, 1975

Archief		: Gemeente ’s-Hertogenbosch, afdeling BAM

Datum document: 01-10-2007, 09-06-09



					     globale aanduiding van het perceel

Context

(Bouw)historie:

Het pand Hooge Steenweg 12 bevat op de begane grond een winkel, met op
de verdiepingen woon- of magazijnruimte. Het huis werd vroeger “In den
Gulden Backoven”(1573), “De gulden Sint Barbara" (1576) en "Den
Drijvoetstoel" (1636) genoemd. Het dateert in kern uit de vroege 16de
eeuw, maar de rechter zijmuur is ouder (13de - 14de eeuw). Een sprong in
de rechter zijmuur en de dwarsmuur in de kelder duiden erop dat het pand
voorheen een indeling heeft gehad in voor- en achterhuis. Rond 1870 werd
de gevel verbouwd tot gepleisterde lijstgevel. Waarschijnlijk is het
pand hierbij ook hoger opgetrokken, is een nieuwe kap geplaatst en is
het gewelf van de voorste kelder gewijzigd. In 1935 werd voorin het pand
op de begane grond een winkel gevestigd in plaats van een woonkamer.
Hiertoe is een nieuwe pui geplaatst en is de indeling licht gewijzigd.
Een klein los achterhuis van twee bouwlagen, dat waarschijnlijk uit de
late 19de eeuw dateerde, werd tot magazijn verbouwd, waarbij de
verdieping is verwijderd. De indeling op de begane grond in het
hoofdhuis is grotendeels verwijderd in 1974, ter uitbreiding van de
winkel. Ook is de pui gewijzigd en werd de patio aan de achterzijde
overkapt. In de late 20ste en vroege 21ste eeuw is de pui opnieuw
gewijzigd. 

Het pand heeft in de loop van zijn bestaan vele functies gekend. O.a.
waren er een mandenmaker, een wijnhandel en korsettenwinkel in
gevestigd.

Ligging:

Het gebouw is gelegen aan de zuidwestzijde van de Hooge Steenweg in een
gesloten gevelwand. Deze straat is gelegen in de oude 13de-eeuwse kern
van de stad. Vanouds is het ййn van de drie hoofdstraten die het
historische hart van de stad, de Markt, met het omliggende gebied
verbinden. Vanaf de Markt, die een honderdtal meters van het onderhavige
pand vandaan ligt, loopt de straat naar het noordwesten. De naam Hooge
Steenweg heeft een oude oorsprong en duidt aan dat deze weg relatief
hoog ligt en al relatief vroeg bestraat was. De weg loopt vanouds
bovenop een natuurlijke dekzandrug, waarop bij de hoek met het Tweede
Korenstraatje het hoogste punt van de stad ligt. Al in de 13de-14de eeuw
werden hier stenen huizen gebouwd. Dit gebeurde op grote percelen die
aan de westzijde tot aan de lager gelegen Karrenstraat liepen. In de
volgende eeuwen zijn deze grote percelen stukje bij beetje opgesplitst
in kleinere kavels. Dit geldt ook voor het onderhavige perceel, dat is
afgesplitst van een groter perceel dat ook het linker buurpand nr.8-10
(vroeger waren dit twee panden) omvatte. Tegenwoordig grenst het perceel
aan de achterzijde aan eenlaags achterbouwen van het achterliggende
perceel aan de Karrenstraat. 

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar rechts wegloopt, met een achtergevel die iets schuin staat
ten opzichte van de zijmuren. De rechter zijmuur bevat ongeveer
halverwege de diepte een kleine sprong naar binnen. Het huis bevat een
kelder, een hoge begane grond, twee verdiepingen en een zolder met
borstwering. Het dak is een zadeldak haaks op de straat, met voor- en
achterschild en gedekt met gesmoorde oud-Hollandse pannen. De dekking is
deels vernieuwd. Op de voorste punt van de nok staat een kleine
vierzijdige piron en rechtsachter staat onderaan het dakvlak een lage
bakstenen schoorsteen (XX).

Achter het hoofdhuis staat een eenlaags aanbouw met plat dak.

Voorgevel:

De voorgevel is een symmetrische gepleisterde lijstgevel van twee
vensterassen breed, daterend van rond 1870. Op de hoge begane grond
bevindt zich een recente winkelpui. Boven de pui is de gevel gestuct met
horizontale schijnvoegen. Op de verdieping is een hardstenen cordonlijst
met daarboven twee licht getoogde vensters. Deze hebben geprofileerde
gestucte omlijstingen en bevatten kozijnen met kraalprofiel en
enkelruits schuiframen met glas-in-lood in het bovenraam. Op de tweede
verdieping zijn er twee vensters van het zelfde type, die echter iets
lager zijn uitgevoerd en zijn voorzien van afzonderlijke hardstenen
lekdorpels. De gevel wordt afgesloten door een classicistisch
hoofdgestel van hout met een architraaf, fries en vrij ver
vooruitstekende kroonlijst. Het fries is voorzien van panelen met
geprofileerde omlijstingen.

Zijgevels:

Het pand wordt aan beide zijden begrensd door bebouwing. Het bovenste
deel van de linker zijmuur steekt iets boven het buurpand uit. Hierdoor
is vanaf de straat zichtbaar dat het om een gemetselde muur in rode
baksteen gaat, die aan de bovenzijde een eenvoudige gootlijst (thans van
trespa) heeft. Een foto in het archief van de afdeling BAM uit 1992
toont het op de verdieping vrijliggende achterste deel van de rechter
zijmuur. De muur is opgetrokken in handvorm baksteen en is voorzin van
balkankers ter hoogte van de zolderbalklaag. Langs de bovenzijde loopt
een eenvoudige houten gootlijst (tegenwoordig trespa).  

Achtergevel:

De achtergevel van het hoofdvolume is niet vanuit de openbare ruimte
zichtbaar. Een opnameschets van de afdeling BAM uit 1992 toont echter
dat het om een gepleisterde lijstgevel gaat die is voorzien van
schijnvoegen. De detaillering van deze gevel is gemoderniseerd. Zo
bezitten de vensters in de tweede verdieping kunststof bovenramen. In de
eerste verdieping is een doorgang gemaakt ter plekke van een vroeger
venster.

Ruimtelijke indeling:

Een bouwtekening uit 1975 geeft het volgende beeld van de indeling van
het pand. Aan de voorzijde bevindt zich een grote kelder, die door
middel van een forse dwarsmuur met een doorgang is gescheiden van de
kleinere kelder aan de achterzijde. Middenin de dwarsmuur bevindt zich
een uitsparing voor de houten keldertrap. De tekening toont dat in 1975
de indeling op de begane grond geheel werd verwijderd, terwijl in de
achtergevel een grote bestaande gevelopening werd benut om een doorgang
naar de nieuwe achteraanbouw te realiseren. Rechts achterin de aanbouw
is een nieuwe trap naar de verdieping geplaatst. De indeling van de
beide verdiepingen is gedeeltelijk gewijzigd, mede door het verwijderen
van de oude trap. Aan de voorzijde bevinden zich ruime voorkamers. Tegen
de rechter zijmuur lopen op de verdiepingen twee rookkanalen.

Constructies:

Volgens een documentatierapport van de afdeling BAM uit 1991 bevat het
pand de volgende constructies. De voorste kelder is gedekt door
troggewelfjes uit de late 19de eeuw, haaks op de lengterichting van het
pand. De achterste kelder is gedekt door een steens tongewelf in
lengterichting en heeft in de achtergevel twee openingen, waarvan de
middelste misschien de plaats van de oorspronkelijke toegang aangeeft.
De linker zijmuur van de kelder dateert vermoedelijk uit de 15de of
vroege 16de eeuw. De rechter zijmuur dateert (ook wat het opgaande werk
betreft) uit de tweede helft van de 13de of 14de eeuw. De rechter
zijmuur is niet gemeenschappelijk met het buurpand; de linker zijmuur
wel. 

De balklagen zijn alle enkelvoudig en dateren grotendeels uit de 19de
eeuw. De eerste verdiepingsbalklaag bevatte volgens het
documentatierapport echter ook nog moerbalken met
peerkraalsleutelstukken uit de vroege 16de eeuw. Het is niet duidelijk
of deze nog aanwezig zijn. De kapconstructie bestaat uit 19de-eeuwse
philibertspanten. Vermoedelijk zijn de balklagen en kapconstructie
gelijktijdig met de nieuwe voorgevel en de troggewelfjes in de kelder
aangebracht, ergens rond 1870. 

Interieurelementen:

Foto’s in het archief van de afdeling BAM uit 1994, tonen de volgende
interieurelementen. Op de begane grond bevinden zich voorin het pand
restanten van twee stucplafonds op riet uit de tweede helft van de 19de
eeuw. Het voorste plafond heeft een geprofileerde omlijsting en in het
veld zijn sjabloonschilderingen in bruin op een okergele ondergrond
aangebracht. Op ййn van de (herlegde) moerbalken van de eerste
verdiepingsbalklaag is een vroeg-17de-eeuwse schildering met ranken
aangetroffen, in witte lijnen op een donkere ondergrond. Tegenwoordig is
van deze elementen niets meer te zien.

Op de eerste verdieping is in de voorkamer een stucplafond met een
geprofileerde omlijsting en een weelderig stucornament met onder andere
bokalen en bladwerk in het midden. Tegen de rechter zijmuur in deze
kamer bevindt zich een zwarte natuurstenen schouw, die net als het
plafond uit de late 19de eeuw dateert. 

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hooge Steenweg 12 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hooge Steenweg vormen voor een
groot deel een belangrijk en karakteristiek historisch ensemble. Het
pand, met zijn markante hoofdvorm, de 19de-eeuwse lijstgevel en de vrij
gave detaillering (uitgezonderd de winkelpui), maakt van dit ensemble
een onlosmakelijk onderdeel uit.

2. Bouw- en/of kunsthistorische waarden

Het pand heeft bouwhistorische waarde vanwege de aanwezigheid van
diverse interessante, in oorsprong middeleeuwse en ook latere
bouwrestanten. Het is een goed voorbeeld van een historisch
binnenstadspand, dat zijn huidige verschijningsvorm dankt aan een
complexe bouwgeschiedenis, die nog goed aan het gebouw en de daarin
aanwezige constructies afleesbaar is. Tot de bouwhistorisch
belangwekkende onderdelen behoren de oude zijmuren uit de 13de-14de en
15de-16de eeuw, het achterste keldergewelf en de restanten van de eerste
verdiepingsbalklaag uit de vroege 16de eeuw. Eйn van de moerbalken
heeft nog een 17de-eeuwse beschildering met ranken. Rond 1870 heeft het
pand een ingrijpende, maar voor die periode typerende modernisering
ondergaan. Onder andere de zorgvuldig vormgegeven lijstgevel, het
voorste keldergewelf, de kap, de bovenste twee balklagen en
interieuronderdelen op de eerste verdieping getuigen hiervan. 

3. Cultuurhistorische waarden

Het gebouw heeft cultuurhistorische waarde als voorbeeld van een
historisch woon-werkhuis, dat restanten bevat van verschillende voor de
ontwikkeling van Den Bosch markante tijdsperioden, zoals de late
middeleeuwen en de 19de eeuw. De ingrijpende vernieuwing van het pand
rond 1870 markeert de ontwikkeling van de belangrijke Bossche
binnenstadstraten tot winkel- en handelsgebied met stijlvolle
woonwinkelpanden.

Het object Hooge Steenweg 12, bestaande uit een huis dat in kern uit de
late middeleeuwen dateert, met een lijstgevel van rond 1870, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Hooge Steenweg 12			’s-Hertogenbosch, GMSP
II

  PAGE  1 

