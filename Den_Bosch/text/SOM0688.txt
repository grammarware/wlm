’s-Hertogenbosch

Visstraat 8-10

Kadastraal	: ’s Hertogenbosch, G-0625, G-5812

Monumentnr.     : SOM0688 

Huidige functie	: twee winkel en opslagruimte 	Bouwjaar	: kern late
middeleeuwen, voorgevel XVIIId-XIXa

Architect	: 

Oorspr.functie	: twee woon-werkhuizen

 

Verbouwingen	: 1929, 1940, 1960, 1966, 1985, 1996

Archief		: Gemeente ’s-Hertogenbosch, afdeling BAM

Datum document: 23-01-2008



         globale aanduiding van het pand

Context

(Bouw)historie:

Het pand Visstraat 8-10 (het betreft alleen het linker deel van nr.10)
bestaat uit twee naast elkaar gelegen smalle huizen onder ййn kap. Op
de begane grond bevinden zich twee winkels, met op de verdiepingen
waarschijnlijk kantoor- en opslagruimte. Het linker huis werd in 1652
“De Vijgheboom” genoemd; later stond het bekend onder de naam “De
Gulden Fontein”. Het rechter huis werd vroeger “De Kleine
Visscherije” genoemd.

De huizen dateren in oorsprong waarschijnlijk uit de late middeleeuwen.
Het linker huis bevat in de kelder muurwerk dat mogelijk uit de 15de
eeuw dateert. Die kelder heeft een 17de-eeuws gewelf en ligt onder het
voorste deel van het pand. Na de 17de eeuw is een achterhuis tegen het
oorspronkelijke huis gebouwd. De scheidingsmuur tussen voor- en
achterhuis is naderhand gesloopt. De voorgevel dateert waarschijnlijk
uit de vroege 19de eeuw. In de 19de eeuw, 1929 en 1940 is bij
verbouwingen de indeling op de begane grond gewijzigd en werd de
winkelpui gewijzigd. Bij een verbouwing in 1960 werd de begane grond
doorgebroken tot ййn grote ruimte, en werd ook de kleine achterplaats
erbij getrokken. De huidige pui dateert uit 1986.

Het rechter huis heeft een voorgevel die waarschijnlijk uit de late 18de
eeuw dateert en daarmee iets ouder is dan die van het linker huis. Het
rechter huis behoorde sinds de late 19de eeuw tot een bezitseenheid met
nummers 10 (het rechterdeel) en 12. Hierin was in 1922 een winkel
gevestigd (in 10 rechts en 12 links) met diverse andere bedrijfsruimtes
en op de verdieping woonruimte. Er waren intern verschillende doorgangen
tussen de panden. Later in de 20ste eeuw werden de tussenmuren op de
begane grond vrijwel geheel verwijderd ten behoeve van een
restaurant-ruimte. In 1970 is links in nummer 10 (linkerdeel) een gang
met een aparte ingang gecreлerd om de verdiepingen te ontsluiten vanaf
de straat. In 1985 werd door middel van een nieuwe tussenmuur een aparte
winkel gecreлerd in 10 links en de linker helft van 10 rechts. De
vensters in de voorgevel van deze winkel zijn in 1996 naar onder
doorgetrokken tot op de grond en van nieuwe invullingen voorzien.

Ligging:

Het gebouw is gelegen aan de zuidzijde van de Visstraat in een gesloten
gevelwand. Deze straat is gelegen in de oude 13de-eeuwse kern van de
stad. De straat gaf vanouds toegang tot de haven en de vismarkt, die aan
de westzijde net buiten de oudste stad gelegen waren. Aan het westelijke
einde van de straat lag daartoe een doorgang in de eerste stadsmuur.
Deze stadsmuur is in de 14de eeuw afgebroken toen de stad werd
uitgebreid en de haven en vismarkt binnen de stad werden getrokken. De
straat is toen met een knik doorgetrokken tot aan de tweede stadsmuur,
maar kreeg daarin geen doorgang, omdat er iets zuidelijker een poort
werd gemaakt bij de Sint Jansstraat. 

Toen de spoorweg en het station ten westen van Den Bosch werden gebouwd
(rond 1874) is de Visstraat rechtgetrokken en doorgetrokken naar het
station. Sindsdien vormt de straat misschien wel de belangrijkste
toegang tot de binnenstad. 

Aan de straat lagen van oorsprong waarschijnlijk al enkele grote
huispercelen. Waarschijnlijk was het terrein van Visstraat 8 en 10
oorspronkelijk ййn zo’n perceel. Na de 16de eeuw is het perceel in
drie smalle kavels verdeeld. In 1823 was dit nog altijd het geval. Thans
is nummer 8 nog een apart perceel, maar zijn de twee percelen rechts
ervan samengevoegd met nummer 12, dus dat is een zeer breed perceel
geworden waar het onderhavige pand alleen het uiterst linkse deel van
inneemt. De percelen grenzen aan de achterzijde aan een pand aan de
Karrenstraat (zonder huisnummer). 

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar links wegloopt. De plattegrond is door een tussenmuur in
twee ongelijke helften verdeeld: het rechter huis is iets smaller dan
het linker. De linker zijmuur bevat nabij de achtergevel een kleine
sprong naar buiten. De achtergevel bestaat uit twee delen met een fikse
sprong ertussen: het linker deel staat dichter bij de voorgevel dan het
linker. Het linker huis bevat een kelder aan de voorzijde tot op
ongeveer tweederde van de diepte. Het rechter huis is geheel
onderkelderd, maar de kelder is niet toegankelijk. Beide huizen hebben
een hoge begane grond, een verdieping en een zolder met borstwering. 

Het zadeldak heeft aan de voorzijde een wolfseind en is gedekt met
gesmoorde Hollandse pannen.

Voorgevel:

De voorgevel bestaat uit een linker- en een rechterdeel van beide twee
vensterassen breed, duidelijk herkenbaar als twee smalle aparte huizen.
De gevellijst heeft een kleine knik, maar loopt voor het overige vrijwel
naadloos door over de twee huizen. De lijst loopt nog verder door naar
rechts, waaraan herkenbaar is dat nummer 10 links is samengevoegd met 10
rechts en 12 links. Qua gevelindeling komt nummer 10 links meer overeen
met 10 rechts dan met nummer 8. De gevels van nummers 8 en 10 links zijn
op de hoge begane grond beide voorzien van winkelpuien uit de tweede
helft van de 20ste eeuw. Daarboven zijn beide verdiepingen gemetseld in
handvorm baksteen in staand verband en vertind (in verschillende
kleuren). Het formaat baksteen is in het linker geveldeel groter dan in
het rechter. In het rechter geveldeel zijn de stootvoegen zeer dun
uitgevoerd. 

Het linker geveldeel bevat op de verdieping twee vensters onder strekse
bogen, met houten lekdorpels, kozijnen met duivenjager-profiel en
6-ruits dubbele draairamen. Op de tweede verdieping zijn er twee lagere,
min of meer vierkante, vensters met dezelfde bogen, lekdorpels en
kozijn-profielen als op de eerste verdieping. Deze zijn voorzien van
4-ruits dubbele draairamen. Het rechter geveldeel heeft ongeveer
dezelfde indeling, maar de vensters zijn hierin iets lager geplaatst. De
lekdorpels zijn hier gepleisterd en er is sprake van andere ramen:
dubbele draairamen op de eerste verdieping en 4-ruits schuiframen op de
tweede, alle gevuld met plaatmateriaal in plaats van glas. Nog een
onderscheid met het linker geveldeel is dat hier boven de twee smalle
gevelopeningen op de begane grond strekse bogen in het metselwerk zijn
te zien.

Beide geveldelen worden afgesloten door een classicistisch hoofdgestel
met gepleisterde architraaf en fries en houten kroonlijst. Zoals reeds
vermeld is er een kleine knik in de lijst tussen beide geveldelen.
Geheel rechts loopt de lijst vrijwel naadloos door naar nummers 10
rechts en 12 links. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet vanuit de openbare ruimte zichtbaar. Het betreft
een gecementeerde topgevel, waarvan het linkerdeel ruim een meter
dichter bij de voorgevel is gelegen dan het rechter, met een sprong
ertussen. Volgens een foto in het archief van de afdeling BAM uit 1998,
bevindt zich in het linkerdeel (Visstraat 10links) op de zolder een
venster met een 8-ruits schuifraam. Dit geveldeel steekt iets hoger door
ten opzichte van het dak. Dat geldt niet voor het rechter geveldeel, dat
met pannen is gedekt. Het dwarse geveldeel dat de twee delen van de
achtergevel verbindt, is blind en bevat nabij de achterste hoek
staafankers die vermoedelijk met strijkbalken verbonden zijn (geweest?).


Ruimtelijke indeling:

Volgens een ongedateerd rapport van de afdeling BAM (na 1997) en
bouwtekening uit 1980 en 1985 is de indeling van het pand als volgt.
Onder het voorste deel van het linker huis (nr.8) ligt een kelder die
toegankelijk is via een trap rechts achterin. De begane grond van dit
huis is ййn lange ruimte. Op de verdieping bevinden zich zowel tegen
de voor- als tegen de achtergevel grote kamers. Tussen beide kamers zijn
het trappenhuis en een keuken gesitueerd. De achterste kamer bezit een
stookplaats tegen de linker zijmuur. De zolder is niet opgedeeld.

Het rechter huis bevat volgens bouwtekeningen uit 1980 en ‘85 de
volgende indeling. Onder het huis ligt een niet toegankelijke kelder. De
begane grond is in het diepe voorhuis verbreed met de helft van het huis
nr.10rechts. De muren van het ondiepe achterhuis zijn alle nog aanwezig.
De kleine achterplaats is sinds 1985 overdekt, en loopt sindsdien door
in een gang achter nr.12, naar de Karrenstraat. Op de niet meer in
gebruik zijnde verdieping bevinden zich een kamer aan de voorzijde, met
daarachter het trappenhuis en toiletruimtes aan de achterzijde. De
zolder is niet opgedeeld.

Constructies:

Volgens het rapport van de afdeling BAM bevat het pand de volgende
constructies. De kelder onder het linker huis heeft een vlak tongewelf
met de kruin haaks op de straat, mogelijk daterend uit de 17de eeuw. Er
zijn sporen zichtbaar van een oorspronkelijke keldertoegang vanaf de
straat en een kelderlicht, rechts respectievelijk links in de voorgevel.
In de rechter zijmuur zijn delen metselwerk aanwezig die mogelijk uit de
vroege 15de eeuw dateren. In de linker zijmuur bevinden zich sporen van
een ingehakte en later dichtgezette doorgang naar het buurpand. De
eerste verdiepingsbalklaag van het linker huis bestaat volgens een
bouwtekening uit 1960 voor wat betreft het voorste gedeelte uit eiken
moer- en kinderbinten (2 balkvakken). Het achterste gedeelte is destijds
in beton uitgevoerd. De zolderbalklaag bestaat volgens bouwtekeningen
uit moer- en kinderbinten, maar de ligging van de moerbalken wijkt af
van de onderliggende balklaag.

Het rechter huis is geheel onderkelderd. De niet toegankelijke kelder
heeft een tongewelf haaks op de straat. Het huis bevat samengestelde
verdiepingsbalklagen die op de zelfde hoogte liggen als in het linker
huis. Het is echter niet duidelijk of de moerbalken over beide panden
doorlopen.

De kap bevat vier 15de-eeuwse spanten. De zijmuren zijn
gemeenschappelijk met de buurpanden. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Visstraat 8-10links heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Visstraat vormen voor een groot
deel een fraai historisch ensemble. Daarnaast heeft het pand
architectonische waarde omdat het met zijn hoofdvorm en laat 18de- vroeg
19de-eeuwse voorgevels duidelijk herkenbaar is als twee oude huizen
onder een kap. 

2. Bouw- en/of kunsthistorische waarden

Het pand heeft bouwhistorische waarde vanwege de oude kelder, zijmuren,
tussenmuur, balklagen en kap uit de late middeleeuwen. In de loop der
eeuwen heeft het pand verschillende verbouwingen ondergaan. Onder andere
het 17de-eeuwse keldergewelf en de laat 18de- vroeg 19de-eeuwse
lijstgevels getuigen hiervan. 

3. Cultuurhistorische waarden

Het gebouw heeft cultuurhistorische waarde als zijnde dubbel
woon-werkhuis dat in kern uit de late middeleeuwen dateert, waarin
diverse wijzigingen herkenbaar zijn uit verschillende historische
perioden. 

Het object Visstraat 8-10links, bestaande uit twee huizen onder ййn
kap van laat-middeleeuwse oorsprong, met een laat 18de- vroeg
19de–eeuwse lijstgevel, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Visstraat 8-10				’s-Hertogenbosch, GMSP II

  PAGE  5 

