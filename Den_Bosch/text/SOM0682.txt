’s-Hertogenbosch

Verwersstraat 6

Kadastraal	: ’s Hertogenbosch, H-1021

Monumentnr.     : SOM0682

Huidige functie	: winkel-woning	Bouwjaar	: ca. 1900, oudere kern

Architect	: 

Oorspr.functie	: woon-werkhuis

 

Verbouwingen	: 1995

Archief		: Gemeente ’s-Hertogenbosch, afdeling BAM

Datum document: 07-11-2007



 

globale aanduiding van het perceel

Context

(Bouw)historie:

Het pand Verwersstraat 6 stond vroeger bekend onder de naam “de
Fontein”. Het oude pand is rond 1900 geheel verbouwd en voorzien van
een nieuwe voorgevel. Waarschijnlijk zijn er intern nog elementen van
deze oude kern bewaard gebleven. In de 20ste eeuw is er relatief weinig
veranderd aan het gebouw. Intern hebben er wat aanpassingen
plaatsgevonden in de indeling en in 1995 is de huidige winkelpui
aangebracht en is de begane grond in gebruik genomen als winkel. Tot die
tijd was het pand geheel in gebruik als woning. De verdiepingen fungeren
nog steeds als woning. 

Ligging:

Het pand ligt op een rechthoekig en ondiep perceel aan de
noordoostelijke zijde van de Verwersstraat, vlakbij de hoek met de
Fonteinstraat en net buiten de eerste ommuring. Het pand is tegenwoordig
verbonden met Fonteinstraat 8, waar het aan de achterzijde aan grenst.
De huidige perceelsgrenzen komen overeen met de perceelsgrenzen (en
bebouwing) op de kadastrale minuut uit 1823. De Verwersstraat dankt zijn
naam aan de grote hoeveelheid lakenververs die zich hier in de loop van
de 15de eeuw vestigden.

Beschrijving

Algemeen (hoofdvorm, kap):

Het pand omvat een begane grond, twee verdiepingen en een zolder onder
een plat dak met dakschild aan de voorzijde. In dit dakvlak zijn twee
dakkapellen met tentdakje opgenomen. Het genoemde dakvlak is gedekt met
rode kruispannen. In de stoep voor de voorgevel is een kelderluik
zichtbaar. Dit wijst op de aanwezigheid van een kelder onder het pand.
Of deze nog toegankelijke is, is niet duidelijk. Het perceel is volledig
bebouwd.

Voorgevel:

De twee vensterassen brede voorgevel is opgetrokken in een rode
verblendsteen. Het metselwerk wordt verlevendigd door geel gekleurde
imitatie speklagen en twee kordonlijsten. De gevel is op de begane grond
zwart geschilderd. Rechts op de begane grond is de ingang tot de woning
op de verdiepingen. Deze ingang bevat het oorspronkelijke kozijn en de
voordeur uit ca. 1900 en een 2-ruits bovenlicht met geel kathedraalglas.
Links van deze ingang is in 1995 een winkelpui geplaatst met rechts een
ingang en links hiervan een groot etalagevenster zonder borstwering.
Voorheen zaten hier twee vensters. De strekse bogen boven deze vensters
zijn nog zichtbaar boven de pui. De luifel is in 2001 aangebracht. 

Op zowel de eerste als de tweede verdieping bevat de voorgevel boven een
kordonlijst twee vensters met een H-schuifraam. De 3-ruits bovenlichten
van deze vensters bevatten geel kathedraalglas. De lekdorpels onder de
vensters zijn opgenomen in de kordonlijst. Boven de vensters zit een
strekse boog met imitatie aanzetstenen en imitatie sluitsteen. De gevel
wordt afgesloten door een hoofdgestel met architraaf, fries, tandlijst
en gootlijst.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Aan de hand van verbouwingstekeningen uit de tweede helft van de 20ste
eeuw kan het volgende gezegd worden over de ruimtelijke indeling van het
pand. Rechts op de begane grond is een gang met daarachter de trap naar
de woning(en) op de verdiepingen. De vertrekken links hiervan en hier
achter zijn in gebruik als winkel. Op de verdiepingen zijn
woonvertrekken. Tegen de linker zijgevel zit op alle bouwlagen een
stookplaats. Op de eerste en tweede verdieping zit er ook een
stookplaats tegen de rechter zijgevel. 

Constructies:

Over de constructies van het pand is geen documentatie voorhanden. De
kap dateert vermoedelijk uit ca. 1900. Ook over de zijmuren is geen
documentatie voorhanden. Waarschijnlijk heeft het pand
gemeenschappelijke zijmuren met de buurpanden.

Interieurelementen

Over interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 6 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net buiten de eerste stadsmuur en
heeft dezelfde bouwmassa als op de kadastrale minuut uit 1823. Daarnaast
is het geheel uitgevoerd in een sobere maar typische rond 1900-stijl met
eenvoudige Jugendstil details in de deur en het gebruik van de voor die
periode zo kenmerkende verblendsteen en dakkapellen met tentdakje en
piron. Hierdoor vertegenwoordigt het pand een architectonische waarde.

2. Bouw- en/of kunsthistorische waarden

Het pand ligt op een oud perceel en is rond 1900 gebouwd ter vervanging
van een ouder huis. In het pand zijn nog onderdelen van deze oudere kern
bewaard gebleven (kelder en zijmuur). Hierdoor heeft het gebouw
bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
gaaf 19de-eeuws woonhuis met een oudere kern. Het pand is representant
van de ontwikkeling vanaf de tweede helft van de 19de eeuw, toen veel
oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Verwersstraat 6, bestaande uit een woonhuis van rond 1900 dat
in hoofdvorm nog in goede staat verkeert en waarschijnlijk nog een
waardevolle oudere kern heeft, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Verwersstraat 6                               
            ’s-Hertogenbosch, GMSP II

  PAGE  4 

