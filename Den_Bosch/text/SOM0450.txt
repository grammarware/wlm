’s-Hertogenbosch

Korenbrugstraat 4-6

Kadastraal	: ’s Hertogenbosch, G-8255, G-8257

Monumentnr.     : SOM0450

Huidige functie	: opslagruimte-woningen	Bouwjaar	: voorgevel ca. 1875,
oudere kern

Architect	: 

Oorspr.functie	: woon-werkhuis

 

Verbouwingen	: 1946, 1998

Archief		: Gemeente ’s-Hertogenbosch, afdeling BAM

Datum document: 13-3-2008



globale aanduiding van het pand en de achterliggende plaats

Context

(Bouw)historie:

Het pand Korenbrugstraat 4-6 bevat op de begane grond een opslagruimte
die doorloopt in het naastliggende hoekpand Kruisstraat 26 –
Korenbrugstraat 2 (dat tot hetzelfde bezit behoort en ook in het GMSP II
is opgenomen). Op de verdiepingen bevinden zich appartementen. Het huis
droeg vroeger de naam "De Kleine Breijel". Het pand dateert in kern uit
de periode van de 15de tot 17de eeuw. Het heeft een achterhuis dat later
werd aangebouwd. Mogelijk gebeurde dit in de 18de of vroege 19de eeuw.
Het platte dak van dit achterhuis is echter 20ste-eeuws. Rond 1875 werd
de voorgevel verbouwd in de vorm van gepleisterde lijstgevels. Hierbij
werden ook de voor- en de zijgevel van het naastliggende hoekhuis
verbouwd, waardoor de twee panden visueel tot een eenheid werden
gesmeed. Aan de verschillen in vensterindeling in de voorgevels bleef
echter zichtbaar dat het om twee oudere huizen gaat. In Korenbrugstraat
4-6 bevond zich op de begane grond destijds waarschijnlijk een
koetshuis. Bij deze verbouwing is de kap van het huis waarschijnlijk ten
dele opgehoogd, zodat de zolder werd omgevormd tot tweede verdieping,
met daarboven een kleine zolder zonder borstwering. In de late 20ste
eeuw is de bovenwoning verbouwd tot appartementen. In 1998 werd hieraan
nog extra woonruimte toegevoegd toen het pand een nieuwe, hogere kap met
een flinke dakkapel kreeg.

Ligging:

Het gebouw is gelegen aan de zuidzijde van de Korenbrugstraat in een
gesloten gevelwand. De Korenbrugstraat is net buiten de oude 13de-eeuwse
kern van de stad gelegen. De straat kwam tot stand met de uitbreiding
van de stad in de 14de eeuw, waarmee het gebied binnen de muren werd
getrokken. De straat was vrij belangrijk, want deze verbond het centrum
met de Sint Janspoort (aan het einde van de Sint Jansstraat) die de stad
vanuit het westen ontsloot. De naam komt van de Korenbrug, die over de
Binnendieze ligt aan het westelijke uiteinde van de straat. In de 19de
eeuw heette de straat nog Kruisstraat, evenals de kruisende straat die
nu nog altijd Kruisstraat heet. 

Het onderhavige perceel, dat ook het buurhuis Kruisstraat 26 -
Korenbrugstraat 2 omvat, zal echter al in de 14de of 15de eeuw zijn
bebouwd met de twee huizen. Waarschijnlijk betrof het toen nog twee
aparte kavels, die op de Korenbrugstraat waren georiлnteerd. Het
perceel heeft rechtsachter een uitstulping met een open plaats achter
Kruisstraat 24. Deze ruimte hoorde van oorsprong waarschijnlijk bij het
laatstgenoemde pand, maar reeds in 1832 was dat niet meer het geval. 

Beschrijving

Algemeen (hoofdvorm, kap):

Het pand heeft een langwerpige plattegrond haaks op de Korenbrugstraat,
met een achtergevel die schuin staat ten opzichte van de overige zijden
(rechts verder naar achter dan links). Het hoofdvolume aan de voorzijde
bevat een kelder, begane grond, twee verdiepingen en een zolder zonder
borstwering. Het steile zadeldak heeft een voor- en een achterschild,
gedekt met rode Hollandse pannen. In beide schilden zijn dakramen
opgenomen, en op het rechter dakvlak staat een forse dakkapel halverwege
de diepte van het pand. Achter het hoofdvolume bevindt zich een lager
achterhuis van twee lagen met een plat dak, dat hoogstwaarschijnlijk
jonger is dan het hoofdvolume. Dit achterhuis steekt een stukje door
achter het buurpand ter rechterzijde (Korenbrugstraat 8-10).

Voorgevel:

De voorgevel is een lijstgevel die net als de voor- en de zijgevel van
het buurpand Kruisstraat 26 - Korenbrugstraat 2 is gepleisterd in
blokverband (met schijnvoegen). Op de begane grond bevat de gevel links
een grote poort onder segmentboog, voorzien van een gepleisterde,
geprofileerde omlijsting en kuif. De opening bevat een dubbele houten
paneeldeur met in de onderste panelen diagonale planken en in de
bovenste ruiten. Rechts hiervan is een ingang naar de bovenwoning,
eveneens met segmentboog en omlijsting. Deze is gevuld met een kozijn
met kwarthol profiel en een houten deur met verticale panelen uit de
1930er jaren, onder geprofileerd kalf en bovenlicht met glas-in-lood
(kathedraalglas met centraal een geometrische decoratie).

Op de verdieping bevindt zich een borstwering, gedekt door een
gepleisterde waterlijst die overgaat in de lekdorpels van twee vensters.
Deze vensters hebben gepleisterde, geprofileerde omlijstingen met ronde
bovenhoeken en barokke kuiven. Ook de kozijnen, die zijn voorzien van
een kraalprofiel, hebben ronde bovenhoeken. Ze bevatten T-draairamen uit
de 1930er jaren met in de bovenramen glas-in-lood als in het bovenlicht
op de begane grond. Op de tweede verdieping is er een licht
vooruitstekende gepleisterde cordonlijst met in het midden een verder
vooruitstekende lekdorpel. Die laatste behoort bij het venster, dat
grotendeels gelijk is aan de twee op de verdieping, maar iets kleiner
is, en een schuifraam zonder glas-in-lood bevat. De gevel wordt
afgesloten door een hoofdgestel met gepleisterde architraaf en fries en
houten kroonlijst.

Zijgevels:

De zijgevels worden begrensd door bebouwing.

Achtergevel:

De achtergevels van het hoofdvolume en het achterhuis zijn niet vanuit
de openbare ruimte zichtbaar. Een bouwtekening uit 1998 toont echter dat
de achtergevel van het hoofdvolume een lijstgevel is met op de tweede
verdieping zowel links als rechts deuren naar het achterliggende
dakterras. Beide deuren hebben aan de zijkant een smal zijlicht.

Ruimtelijke indeling:

Volgens een veldwerktekening van de afdeling BAM uit 1995 ligt onder het
huis een kelder. Het is niet duidelijk waar zich de toegang bevindt. De
bouwtekening uit 1998 geeft het volgende beeld van de verdere indeling
van het pand. De begane grond bevat rechts voor een opgang naar de
appartementen. Verder is de begane grond ongedeeld, met een grote
opslagruimte die doorloopt in het linker buurpand. De muur tussen de
twee huizen is dus grotendeels verwijderd. Alleen aan de voorzijde staat
nog een deel en twee andere delen zijn behouden in de vorm van pijlers
tussen grote openingen. Op de eerste verdieping is de indeling nog
grotendeels gelijk aan die in 1946 reeds aanwezig was. De verdieping is
door een dwarsmuur in tweeлn gedeeld, met de trap halverwege tegen de
rechter zijmuur. De indeling van de tweede verdieping dateert
grotendeels van voor 1946, met drie kamers achter elkaar en achter de
voorkamer rechts het trappenhuis met overloop. Op de verdiepingen is er
een rookkanaal tegen de linker zijmuur in de voorkamers.

Constructies:

Volgens veldwerktekeningen van de afdeling BAM uit 1995 ligt onder het
rechter huis een kelder met een tongewelf haaks op de Korenbrugstraat en
een kelderlicht rechts aan de voorzijde. Volgens de bouwtekening uit
1998 is de linker zijmuur op de begane grond voor een groot deel
weggebroken. Voor het overige is deze muur behouden, met een dikte van
bijna een halve meter. Beide zijmuren zijn gemeenschappelijk met de
buurpanden.

Interieurelementen:

Volgens de bouwtekening uit 1998 bevat de voorkamer op de eerste
verdieping een schoorsteenmantel tegen de linker zijmuur.

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Korenbrugstraat 4-6 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Korenbrugstraat vormen een
fraai historisch ensemble. Het pand heeft extra stedenbouwkundige waarde
vanwege de visuele samenhang met de voor- en zijgevels van het linker
buurpand Kruisstraat 26 -Korenbrugstraat 2. Daarnaast heeft het pand
architectonische waarde vanwege zijn historische hoofdvorm en de
gepleisterde lijstgevel van rond 1875.

2. Bouw- en/of kunsthistorische waarden

Het pand heeft bouwhistorische waarde vanwege de oude kelder en muren,
die vermoedelijk uit de periode van de 15de tot 17de eeuw dateren. Rond
1875 heeft het pand een ingrijpende modernisering ondergaan. Hierbij
werd onder andere de voorgevel gewijzigd. Ook de onderdelen uit deze
bouwfase hebben bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
dat dateert uit de periode van de 15de tot 17de eeuw, dat in de 19de
eeuw of eerder ten dele is samengevoegd met het rechter buurpand en
waarin diverse wijzigingen herkenbaar zijn uit verschillende historische
perioden, met name uit de periode rond 1875.

Het object Korenbrugstraat 4-6, bestaande uit een woon-werkhuis uit de
15de tot 17de eeuw met een gepleisterde lijstgevel van rond 1875, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Korenbrugstraat 4-6			’s-Hertogenbosch, GMSP
II

  PAGE  1 

