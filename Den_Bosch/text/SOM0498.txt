’s-Hertogenbosch

Vughterstraat 133-135-137

Kadastraal	: ’s Hertogenbosch, G-7742

Monumentnr.     : SOM0498

Huidige functie	: winkel-woning	Bouwjaar	: ca. 1865

Architect	: 

Oorspr.functie	: woonhuis

 

Verbouwingen	: 1912, 1947, 1995

Archief		: Gemeente ’s-Hertogenbosch, afdeling BAM

Datum document: 18-06-2007



 

globale aanduiding van het perceel

Context

(Bouw)historie:

Het pand Vughterstraat 133-135-137 dateert uit de tweede helft van de
19de eeuw. In de eerste helft van de 19de eeuw was het perceel
oorspronkelijk samengevoegd met dat van het rechter buurpand,
Vughterstraat 129-131. Op de grond waar nu dit rechter pand staat,
bevond zich tot ca. 1800 de Vughterbinnenpoort en de stadsgracht. In de
tweede helft van de 19de eeuw is de kavel opgesplitst en is de huidige
bebouwing van Vughterstraat 133-135-137 tot stand gekomen. Het object
verkeert in hoofdvorm en uitstraling voornamelijk nog in 19de-eeuwse
staat. In 1912 werden er zowel in de voorgevel als in de achtergevel
enkele wijzigingen aangebracht. Deze zijn tijdens een verbouwing in 1995
weer verwijderd en de oorspronkelijke 19de-eeuwse situatie werd
gereconstrueerd. Hierbij zijn ook in de achtergevel de oorspronkelijke
19e-eeuwse vensters met smalle metalen (hier  in  messing) roeden
teruggebracht. Tijdens deze verbouwing is het pand zowel van binnen als
van buiten gewijzigd. De eerste verdieping en de zolderverdieping zijn
tot twee bovenwoningen omgevormd. De oorspronkelijke indeling (met een
centrale middengang) is hierbij in de eerste verdieping verloren gegaan.
Tevens is de linker zijgevel veranderd. Het grote venster met
glas-in-loodraam is toen geplaatst. Voorts werden de rookkanalen van het
dak verwijderd. De voorgevel is zoveel mogelijk in de oude staat
hersteld.

Ligging:

Het pand ligt aan de noordwestelijke zijde van de Vughterstraat, op de
hoek met het straatje Achter de Boogaart. Een straat die genoemd is naar
de vroeger naastgelegen bogaart die oefenterrein was van de schutterij
'De Jonge Voetboog'.  Het 19de-eeuwse pand kenmerkt de bebouwing in dit
deel van de Vughterstraat die grotendeels tot stand kwam na de sloop van
de Vughterbinnenpoort begin 19de eeuw. Het geheel is dan ook onderdeel
van een gevelwand met voornamelijk 19de-eeuwse gevels. Sommige van deze
panden aan de Vughterstraat hebben een oudere, soms zelfs middeleeuwse,
kern. Door de eeuwen heen is de Vughterstraat, die in opzet een
stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. 

Beschrijving

Algemeen (hoofdvorm, kap):

Het pand heeft een rechthoekige plattegrond en bestaat uit een begane
grond, verdieping en zolder. Het schilddak is gedekt met rode opnieuw
verbeterde Hollandse pannen. De nok van dit dak ligt haaks op de
voorgevel aan de Vughterstraat.

Voorgevel:

De vijf vensterassen brede, symmetrisch ingedeelde voorgevel is
opgetrokken in baksteen en gepleisterd in een eenvoudig blokverband. Op
de begane grond bevat de gevel vier getoogde vensters met schuifraam.
Centraal in de gevel ligt de getoogde ingang met decoratieve houten,
paneeldeur, fronton,  lichtpanelen met roosters en een bovenlicht met
glas-in-lood. Op de verdieping zijn vijf getoogde vensters met 6-ruits
schuiframen zichtbaar. Deze hebben ijzeren glasroeden. Alle vensters
hebben een stenen dorpel. De gevel wordt afgesloten door een eenvoudig
hoofdgestel met architraaf, fries en kroonlijst. Deze is in 1995 na het
verwijderen van de gemetselde dakkapel geheel nieuw aangebracht.

Zijgevels:

De linker zijgevel aan het straatje Achter de Boogaart is opgetrokken in
baksteen en geslempt. Op de begane grond is een gepleisterde plint
aangebracht en rechts in de gevel zit een dichtgezette ingang en links
daarvan twee kleine dichtgezette vensters. 

Op de verdieping is centraal in de gevel, ter plaatse van het
trappenhuis een groot venster aanwezig met glas-in-lood. Dit venster is
in 1994 nieuw geplaatst. Links hiervan bevindt zich een kleiner venster
met twee valramen. De staafankers in de gevel duiden op de aanwezigheid
van enkelvoudige balklagen.

Achtergevel:

De achtergevel is slechts gedeeltelijk (bovenste deel) vanuit de
openbare ruimte zichtbaar. De details van de gevelopeningen in de eerste
bouwlaag zijn in 1994 vernieuwd. Twee van de drie 6-ruits schuiframen
van de vensters op de verdieping zijn gereconstrueerd naar de
oorspronkelijke situatie, zij het met messingroeden. Uiterst links
bevindt zich een gevelopening met dubbele deuren. Boven deze
gevelopeningen een strek. Ter hoogte van de verdiepingsvloeren zijn
staafankers zichtbaar. Deze duiden op een enkelvoudige balklaag. De
gevel wordt afgesloten door een houten daklijst.

Ruimtelijke indeling:

In de beschrijving uit 1992 van de afdeling BAM blijkt dat de
oorspronkelijke 19de-eeuwse indeling van het pand dan nog grotendeels
bewaard is gebleven. Er was sprake van een symmetrische indeling met een
centrale middengang, met aan de rechterzijde kamers en suite en aan de
linker zijde een voorkamer. Achter deze voorkamer was het trappenhuis
gesitueerd (XXa). De rookkanalen bevinden zich aan de linker en rechter
zijde van het pand. Bij de verbouwing in 1994-1995 is het interieur van
de eerste verdieping en de zolderverdieping ingrijpend gemoderniseerd
bij de inbouw van twee bovenwoningen.

Constructies:

In de beschrijving uit 1992 wordt er het volgende gezegd over de
constructies van het pand: Zowel de kapconstructie als de balklagen
dateren grotendeels nog uit het derde kwart van de 19de eeuw. Verdere
informatie over de constructies is niet voorhanden. 

De rechter zijmuur is gemeenschappelijk met het rechter buurpand.

Interieurelementen

Uit de beschrijving uit 1992 blijkt dat er in de rechter voorkamer nog
een zwart marmeren schoorsteenmantel met Art Deco detaillering zit. 

Erf, bijgebouwen, diversen:

Achter het pand is een tuin/plaatsje.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand is door zijn opzet als goed en gaaf voorbeeld van eenvoudige
doch statige herenhuisarchitectuur, de markante hoofd- en kapvorm, de
gave symmetrische 19de-eeuwse lijstgevel en vanwege de hoekligging van
beeldbepalend belang in het straatbeeld van de Vughterstraat. Samen met
de overige bebouwing aan de Vughterstraat (overwegend 19de-eeuwse
lijstgevels) is er sprake van een ensemblewaarde. Stedenbouwkundige
waarde is er tevens vanwege de ligging op een perceel net buiten
((t.p.v. de voormalige stadsgracht) de in het begin 19de eeuw gesloopte
Vughterbinnenpoort uit de 14de eeuw, waarmee de relatief jonge leeftijd
van het huis wordt verklaard. 

2. Bouw- en/of kunsthistorische waarden

Het pand heeft bouwhistorische waarde vanwege de nog grotendeels intacte
laat 19de-eeuwse hoofdconstructie. 

3. Cultuurhistorische waarden

Het hoekpand illustreert nog duidelijk de stedenbouwkundige
ontwikkelingen in de Bossche binnenstad in de 19de eeuw. Ter plaatse van
de gesloopte vestingwerken  (in dit geval de Vughterbinnenpoort) werden
nieuwe bouwpercelen voor bebouwing geschikt gemaakt. Deze late
ontstaanstijd is aan de laat 19de-eeuwse kenmerken van het pand
afleesbaar. 

Het object Vughterstraat 133-135-137, bestaande uit een in hoofd- en
kapvorm gaaf 19de-eeuws hoekpand gesitueerd direct achter de in het
begin van de 19de eeuw gesloopte Vughterbinnenpoort, is op basis van
bovenstaande criteria beschermenswaardig als gemeentelijk monument in de
gemeente ’s-Hertogenbosch. Beschermenswaardig zijn de hoofd- en
kapvorm, de volledige voorgevel en de hoofdconstructie met kap en
balklagen.

Redengevende omschrijving Vughterstraat 133-135-137                     
   ’s-Hertogenbosch, GMSP II

  PAGE  4 

