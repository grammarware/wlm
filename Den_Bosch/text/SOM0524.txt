’s-Hertogenbosch

Vughterstraat 92-92 A

Kadastraal	: ’s Hertogenbosch, G-7831

Monumentnr.     : SOM0524

Huidige functie	: winkel-woonhuis	Bouwjaar	: XIXA (pui 1933), oudere
kern

Architect	: 

Oorspr.functie	: woon-werkhuis

 

Verbouwingen	: 1933, 1973

Archief		: Gemeente ’s-Hertogenbosch, afdeling BAM

Datum document: 16-07-2007



                                                                        
 globale aanduiding van het perceel

 Context

(Bouw)historie:

Het pand Vughterstraat 92-92 A “stond halverwege de 17de eeuw bekend
onder de naam “De Wolsack” en behoort tot het kenmerkende
laatmiddeleeuwse woonhuistype, bestaande uit een voorhuis met vast
achterhuis, gescheiden van elkaar door een brandmuur. Halverwege de 19de
eeuw is dit oude pand verbouwd en voorzien van een nieuwe voorgevel. Ook
in de 20ste eeuw heeft het pand wat wijzigingen ondergaan. Zo is het
losse achterhuis op het achtererf aan de Dieze in 1933 geheel herbouwd,
is de kap van het voorhuis met hergebruik van de 19de-eeuwse spanten
vernieuwd en is de kap van het achterhuis gesloopt en vervangen door een
plat dak (1973). Bovendien is de kelder van het vaste achterhuis
dichtgestort en gewijzigd in een souterrain (1973). De brandmuur tussen
voor- en achterhuis is op de zolderverdieping opnieuw opgetrokken en
voorzien van een deur naar het terras op het plat dak (1973). Tegelijk
met de herbouw van het losse achterhuis in 1933 is de winkelpui
vernieuwd. Ondanks al deze wijzigingen zijn er onderdelen van de oude
17de-eeuwse kern bewaard gebleven, zoals een deel van het houtskelet en
moer- en kinderbalklagen.

Ligging:

Het pand ligt op een smal perceel (de voor ’s-Hertogenbosch zo
kenmerkende smalle strookverkaveling tussen straat en stroom) aan de
zuidelijke zijde van de Vughterstraat. Het pand ligt binnen de tweede
ommuring uit de 14de eeuw en vlakbij de plek waar de voormalige
Vughterbinnenpoort stond. Aan de achterzijde grenst het perceel aan de
Dieze. De bebouwing op dit achterste deel aan de Dieze betreft een los
achterhuis dat in 1933 geheel vernieuwd is en een eigen adres heeft. Het
hoofdpand met voor- en achterhuis is onderdeel van een gevelwand aan de
Vughterstraat met voornamelijk 19de-eeuwse gevels. Veel van deze panden
aan de Vughterstraat hebben een oudere, soms middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis. Op het achtererf
bevindt zich een recente aanbouw en een los achterhuis (vernieuwd in
1933) aan de Dieze. Dit achterhuis ligt op een ander perceel. Het
voorhuis heeft een begane grond, twee verdiepingen en een zolder. Het
zadeldak met voordakschild is gedekt met gesmoorde verbeterde Hollandse
pannen. Het achterhuis bestaat uit souterrain, een begane grond en een
verdieping onder een plat dak. De kelders onder het voor- en achterhuis
zijn dichtgestort.

Voorgevel:

De twee vensterassen brede voorgevel is gepleisterd en voorzien van
schijnvoegen. Op de begane grond een inlooppui uit 1933 met centraal in
de inloop de winkelingang en rechts hiervan de toegang tot de
bovenwoning. Rechts en links van de inloop etalageruimtes. Op de eerste
verdieping twee oude kozijnen met vernieuwde dubbele draairamen en een
bovenlicht. De twee vensters op de tweede verdieping bevatten eveneens
vernieuwde dubbele draairamen. In het stucwerk boven de vensters is een
imitatiestrek aangebracht. De drie bouwlagen worden visueel van elkaar
gescheiden door een kordonlijst. De gevel wordt afgesloten door een
eenvoudig hoofdgestel met architraaf, fries en kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling: 

Op tekeningen uit 1980 wordt de indeling van het pand als volgt
weergegeven: De begane grond van het pand is geheel in gebruik als
winkel. De tussenmuur (brandmuur) die voorheen het voorhuis van het
achterhuis scheidde is hier gesloopt. In het vloerniveau is de
oorspronkelijke verdeling van voorhuis en achterhuis nog herkenbaar
(hogere begane grond in het achterhuis). Tegen de rechter zijmuur, in de
hoek met de brandmuur, ligt de trap naar de verdiepingen. Op deze
verdiepingen (geheel in gebruik als woonhuis) is de brandmuur
gehandhaafd. De stookplaats is op beide verdiepingen in het voorhuis
tegen de linker zijmuur gesitueerd. 

Constructies:

In een beschrijving van de afdeling BAM uit 2006 wordt het volgende
geconstateerd m.b.t. de constructies van het pand: De balklagen van de
verdiepingen van het voorhuis hebben moer- en kinderbalken met restanten
van een houtskelet op de eerste verdieping. De kap heeft een 19de-eeuwse
draagconstructie, bestaande uit schaarspanten met balk. Hierin was ouder
materiaal hergebruikt (eiken sporen met gezaagde telmerken). In 1994 is
de kapconstructie vernieuwd met hergebruik van de 19de-eeuwse spanten.
De brandmuur tussen voor- en achterhuis is op zolderniveau nieuw
opgetrokken en voorzien van een deur naar het dakterras op het plat dak
van het achterhuis. Uit archiefinformatie blijkt dat alle balklagen van
het voorhuis samengesteld zijn. De eerste verdiepingsbalklaag van het
achterhuis is eveneens samengesteld en de zolderbalklaag is enkelvoudig.
Op tekeningen (1980) is duidelijk zichtbaar dat de rechter zijmuur
gemeenschappelijk is met het buurpand. Of dit ook voor de linker zijmuur
geldt is niet duidelijk.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Het losse achterhuis uit 1933 staat op een ander perceel en valt niet
onder deze beschrijving.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 92-92A heeft stedenbouwkundige waarde vanwege de
samenhang met de historische gebouwde omgeving en is tevens van belang
vanwege de ligging op een oud kavel dat vroeger grensde aan de Dieze. De
eenvoudige maar met zorg uitgevoerde lijstgevel is een goed en op de
verdiepingen nog gaaf voorbeeld van 19de-eeuwse lijstgevelarchitectuur.

2. Bouw- en/of kunsthistorische waarden

Als een in de 19de eeuw verbouwd pand met een oudere kern (XVII), en
gelegen binnen de tweede stadsmuur uit de 14de eeuw, heeft het pand
bouwhistorische waarde. In het pand zijn elementen van deze oudere kern
bewaard gebleven. Het pand heeft nog de oorspronkelijke en voor Den
Bosch zo kenmerkende verdeling in voorhuis en vast achterhuis.

3. Cultuurhistorische waarden

Vughterstraat 92-92A heeft cultuurhistorische waarde als representant
van de ontwikkelingen in de tweede helft van de 19de eeuw, toen vele
oude huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, vaak in samenhang met de nieuwe winkelfunctie. De huidige
winkelpui uit 1933 typeert bovendien de ontwikkeling in winkelpuien in
de jaren dertig, toen er een groeiende behoefte aan meer etalageruimte
was. Dit resulteerde in de ‘inlooppui’.

Het object Vughterstraat 92-92A, bestaande uit een 19de-eeuws
winkel-woonhuis met een oudere kern waarvan diverse onderdelen bewaard
zijn gebleven, is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Vughterstraat 92-92 A                         
       ’s-Hertogenbosch, GMSP II

  PAGE  1 

