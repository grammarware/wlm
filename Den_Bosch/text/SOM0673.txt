’s-Hertogenbosch

Sint Landolinuslaan 2

Kadastraal	: ’s-Hertogenbosch, T-7047

Monumentnr.	: SOM0673

Huidige functie	: woonhuis	Bouwjaar	: 1950-1951

Architect	: Van der Laan/ Hansen

Oorspr.functie	: ambtswoning

 

Verbouwingen	: 2008

Archief		: Gemeente ’s-Hertogenbosch, afdeling BAM

Datum document: 15-04-2009



globale aanduiding van het perceelContext

(Bouw)historie:

Het pand bevindt zich in Empel ofwel Empel-Slot, het na de oorlog
herbouwde dorp dat iets verder ligt dan het oorspronkelijke en nu als
Oud-Empel bekend staande lintdorp langs de Maas. 

De oorsprong van Empel is op zijn minst terug te volgen tot de Romeinse
Oudheid, men heeft er de resten van een uit die periode daterende tempel
gevonden. In de Middeleeuwen was Empel met Meerwijk een heerlijkheid
waarvan de kern in het huidige Oud-Empel lag. 

Tijdens de hongerwinter van 1944-1945 is Empel tijdens de
bevrijdingshandelingen zwaar getroffen. Er vonden hevige gevechten
plaats en het merendeel van de bebouwing ging verloren. Na de oorlog
werd besloten het dorp niet meer in het oude dijktalud te herbouwen. De
kern van het nieuwe Empel werd verlegd naar het zuiden en vandaar dat er
hier dan ook sprake is van een wederopbouwdorp. Zoals hierboven al bleek
bleef aan de Maas een deel van het oude Empel behouden. 

Tot 1971 vormden het oude en nieuwe Empel tezamen met Meerwijk een
zelfstandige gemeente, waarna deze plaatsen binnen de gemeente
’s-Hertogenbosch kwamen te liggen. Tegenwoordig vormt Empel dan ook
een wijk in het noordelijke deel van de stad waardoor Den Bosch nu
direct aan de Maas ligt. In de naaste omgeving van de twee dorpskernen
rukt de verstedelijking er geleidelijk op. De A2 scheidt het oude en
nieuwe Empel op een welhaast nietsontziende wijze van elkaar. 

Bouwtekening uit november 1950. 

Functie-aanduiding r.o. op de tekening. 

 

Het onderhavige object is in 1950-1951 gebouwd en werd opgezet als de
woning van het schoolhoofd ofwel de hoofdonderwijzer in Empel. De
bekende Bossche Schoolarchitecten Nico van der Laan en W.A.J. Hansen
leverden het ontwerp. Voor hen leverde de wederopbouw van Empel geen
windeieren op want zij schiepen bijvoorbeeld ook het nieuwe gemeentehuis
aan de Brink (1961) en de ambtswoning van de burgemeester aan de Pastoor
Verhoevenstraat 2 (1948-1949). De op de hoek van de Sint Landolinuslaan
en de Proosdijstraat (oorspronkelijk de Sint Landolinusstraat en de
Kerkstraat geheten) gelegen woning werd blijkens een terrein- en
beplantingstekening aan de linkerzijde voorzien van een bloementuin, aan
de achterkant kwamen vruchtbomen en aan de rechterzijde een ruime
moestuin. 

De Bossche Schoolstijl waarin de woning is uitgevoerd vindt zijn
oorsprong in 1946 toen de benedictijner monnik Dom Hans van der Laan met
zijn broer Nico in Den Bosch startte met de cursus ‘kerkelijke
architectuur’. De lessen leidden tot vernieuwende inzichten over
kerkenbouw, waarbij men zich onder meer liet inspireren door de
‘elementaire’ vormentaal van de vroegchristelijke en romaanse
basilieken. Van der Laan’s ideeлn hadden evenwel ook gevolgen voor de
profane bouwkunst. Juist de ruimtelijke samenhang, gebaseerd op het
verhoudingsgetal waarin eenieder grootte ervaart, vormde voor de Bossche
School-architecten de leidraad voor nieuwe ontwerpen. Citaten uit de
klassieke bouwkunst zoals timpanen, gevellijsten en lateien behoren tot
de karakteristieke vormentaal van de Bossche School. Belangrijker
evenwel nog is het accent dat wordt gelegd op soberheid en beheersing. 

Ook het onderhavige pand wordt gekenmerkt door een ingetogen opzet.
Karakteristiek voor de klassieke verhoudingen is de hogere
verdiepingshoogte van de eerste bouwlaag ten opzichte van de tweede die
een zogeheten mezzanino vormt. Langs de zijgevels tonen de topgevels
nauwe verwantschap met een timpaan. Door een decoratieve omlijsting is
nadruk gelegd op de centraal in de voorgevel gelegen ingangspartij. 

In de loop van de tijd onderging het pand voor zover uitwendig zichtbaar
geen al te ingrijpende moderne wijzigingen waardoor het authentieke
karakter goed behouden is gebleven. Aan de rechterzijde is een garage
toegevoegd en op het achterschild zijn later twee dakkapellen geplaatst
(de tweede in 2008). Vergelijking met de bouwtekeningen leert dat de
benedenvensters oorspronkelijk waren voorzien van een dubbel draairaam
met horizontaalroede. Ook de draairamen op de bovenverdieping hadden een
horizontaalroede.                       

Ligging:

Het pand ligt aan de westzijde van de Sint Landolinuslaan, waar deze een
kruispunt vormt met de Proosdijstraat, de Empelseweg en de Asmunt. Recht
tegenover het pand bevindt zich een begraafplaats. De Sint
Landolinuslaan bevindt zich aan de rand van het centrum van Empel-Slot.
Aan deze laan is het object met de voorgevel naar de straat gericht. De
woning bevindt zich op een ruim bijbehorend terrein met tuin.  

Beschrijving

Algemeen (hoofdvorm, kap):

Het pand heeft een rechthoekige plattegrond (exclusief de later
toegevoegde en buiten de bescherming vallende garage-uitbouw). Er zijn
twee bouwlagen waarvan de tweede iets minder hoog is doorgestoken.
Verder heeft het pand een kelder en is er een zolderverdieping onder een
evenwijdig aan de voorgevel gelegen zadeldak. De dakdekking bestaat uit
gesmoorde Oudhollandse pannen. Op het achterschild bevinden zich twee
later toegevoegde (buiten de bescherming vallende) dakkapellen. Het
metselwerk van de gevels bestaat uit roodbruine baksteen in een wild
verband met vrij grove platvolle voegen. Tussen de twee bouwlagen loopt
een gemetselde cordonlijst en langs de bovenzijde van de gevels bevindt
zich een eveneens gemetselde architraaf. Gemetselde timpanen markeren de
bovenzijde van de zijgevels. In de vensters en ingangen bevindt zich een
houten invulling. Ze zijn voorzien van bakstenen lekdorpels en
overwegend gevat onder een flauwe segmentboog die eveneens in baksteen
is uitgevoerd.  n etselde timpanen markeren de bovenzijde van de
zijgevels. ie bovenzijde van de voor- en achtergevel bevindt zich een
eveneens  

Voorgevel:

De voorgevel (oostzijde) heeft een breedte van drie vensterassen en is
symmetrisch ingedeeld. De middelste as wordt geaccentueerd door de
hoofdingang. De ingang is gevat in een sierbetonnen omkadering die
middenboven uitmondt in een rondboogje met een blinde oculus. In de
ingang bevindt zich een enkelvoudige deur met een deurraam onder een
segmentboog (het is niet duidelijk of het hier een oorspronkelijke deur
betreft). Aan weerskanten van de ingangspartij ontvangt de eerste
bouwlaag daglicht door een venster met een gewijzigde (buiten de
bescherming vallende) invulling. Op de verdieping zijn er drie vensters
met een dubbel draairaam. Verder bevat de gevel direct rechts van de
ingangspartij een klein kelderlicht en is hier bovendien een
wc-venstertje gesitueerd. 

   

Zijgevels:

Het pand heeft aan de rechterkant (noordzijde) een voor zover zichtbaar
blinde zijgevel. Verder sluit hier een later gerealiseerde (buiten de
bescherming vallende) uitbouw aan. 

De langs de Proosdijstraat gelegen linker zijgevel (zuidzijde) bevat
rechts beneden ййn venster en op de verdieping twee vensters. Ze zijn
vergelijkbaar met de exemplaren in de voorgevel. 

Achtergevel:

De achtergevel (westzijde) heeft diverse gevelopeningen in een wisselend
formaat, zowel beneden als boven drie. De vensters op de bovenverdieping
zijn als aan de voorzijde.  

Ruimtelijke indeling:

Blijkens de bouwtekeningen heeft het pand op de begane grond een
centrale hal en keuken, met aan weerskanten gelegen vertrekken. Het
trappenhuis bevindt zich in het hart van het huis.Op de verdieping is er
een centrale overloop, met ook hier rondomliggende vertrekken.   

Constructies:

Blijkens de bouwtekeningen is deels met gewapend beton gewerkt. Het pand
heeft enkelvoudige houten balklagen en ook de kap is in hout uitgevoerd.


 

Interieurelementen:

Er is geen nadere documentatie voorhanden. Het interieur is mede
beschermd voor zover het monumentale waarden omvat.

Erf, bijgebouwen, diversen:

Zoals hierboven al genoemd bevindt zich langs de rechter zijgevel een
niet oorspronkelijke (buiten de bescherming vallende) uitbouw. Ook de
terreinomheining is niet oorspronkelijk (buiten de bescherming
vallende).  

Literatuur/bronnen:

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vos, A. (voorzitter red.), ’s-Hertogenbosch. De geschiedenis van een
Brabantse stad 1629-1990, Zwolle/’s-Hertogenbosch 1997

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Sint Landolinuslaan 2 heeft stedenbouwkundige waarde vanwege de
samenhang met de historische gebouwde omgeving die deels dateert uit de
periode van de wederopbouw. Door zijn markante opzet en vormgeving met
een symmetrische voorgevel, een in een sierkader opgenomen ingangspartij
en als timpanen uitgevoerde topgevels is het bouwwerk op de hoek van een
aan de rand van het centrum van Empel gelegen kruispunt van belangrijke
beeldbepalende waarde. 

2. Bouw- en/of kunsthistorische waarden

Het pand is een wat betreft de uiterlijke verschijningsvorm redelijk
gaaf voorbeeld van een uit het midden van de 20ste eeuw daterend
woonhuis in Bossche Schoolstijl, gebouwd naar een ontwerp van de
vooraanstaande architecten Nico van der Laan en W.A.J. Hansen.
Karakteristiek is de vrij ingetogen opzet, met de nadruk op symmetrie en
klassieke verhoudingen. Weliswaar onderging het object in de loop van de
tijd enige wijzigingen maar deze beperken zich vooral tot de
detaillering. Met name aan de straatzijden bleef het authentieke
karakter goed herkenbaar.  

3. Cultuurhistorische waarden

Het gebouw heeft cultuurhistorische waarde als een voormalige
ambtswoning voor het hoofd van de school in Empel. In deze betekenis
weerspiegelt het object de ideeлn over de huisvesting van personen die
in een dorp als Empel een min of meer vooraanstaande rol speelden. Als
hoofdonderwijzerswoning heeft het object dan ook typologische betekenis
en vormt het pand een illustratie van de vroege historie van het na de
oorlog heropgebouwde Empel.

Het object Sint Landolinuslaan 2, bestaande uit een voormalige
hoofdonderwijzerswoning uit 1950-1951, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Sint Landolinuslaan 2 (Empel)                 
  ’s-Hertogenbosch, GMSP II

  PAGE  1 

