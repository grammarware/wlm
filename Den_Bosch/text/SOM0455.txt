’s-Hertogenbosch

Kruisstraat 23-25

Kadastraal	: ’s Hertogenbosch, G-7907

Monumentnr.     : SOM0455

Huidige functie	: cafй-woning	Bouwjaar	: kern XVI, voorgevel en kap ca.
1800

Architect	: 

Oorspr.functie	: woon-werkhuis

 

Verbouwingen	: 1910, 1933, 1936, 1947, 1958, 1989

Archief		: Gemeente ’s-Hertogenbosch, afdeling BAM

Datum document: 17-12-2007



  

globale aanduiding van het perceel

Context

(Bouw)historie:

Het pand Kruisstraat 23-25 bevat op de begane grond een eetcafй en
daarboven een woning. Het huis werd vroeger “Het Ossenhooft”
genoemd. Het dateert in kern uit de tweede helft van de 15de of de
vroege 16de eeuw. Het werd dwars over het traject van de voormalige
eerste stadsmuur en de gracht heen gebouwd. In de ondergrond zijn
mogelijk nog funderingen aanwezig van die stadsmuur, die uit de eerste
helft van de 13de eeuw dateerde maar sinds de 14de eeuw zijn functie had
verloren aan een grotere ommuring. De huidige dwarsmuur tussen het voor-
en het achterhuis markeert de plek van de voormalige stadsmuur.

Rond 1800 werd de gevel verbouwd in de vorm van een gemetselde
lijstgevel, net als bij het rechter buurpand, dat destijds tot het
zelfde bezitscomplex behoorde. Ook werd de kap vernieuwd en zijn de
balklagen ten dele vervangen. In 1936 is het achterhuis vrij ingrijpend
verbouwd: de kap en de achtertopgevel werden verwijderd en vervangen
door een plat dak, en de samengestelde balklagen werden door
enkelvoudige vervangen. In 1958 is de begane grond verbouwd van
werkplaats met magazijn tot cafй. Hierbij is ook de pui gewijzigd.

Ligging:

Het gebouw is gelegen aan de oostzijde van de Kruisstraat in een
gesloten gevelwand. Deze straat is net buiten de oude 13de-eeuwse kern
van de stad gelegen. De straat liep aan de buitenzijde van de eerste
stadsmuur. De straat had aanvankelijk nog geen naam en werd in de 14de
eeuw omschreven als 'de straat strekkende van de Vismarkt tot het
Minderbroedersklooster', of '...tot de boomgaard van de Minderbroeders'.
De naam Kruisstraat dateert vermoedelijk uit de 18de eeuw.

Na ontmanteling van de stadsmuur in het midden van de 14de eeuw nam het
belang van de straat toe. De stadsgracht aan de oostzijde van de straat
werd in de 15de en 16de eeuw gedempt en bebouwd. De voorhuizen stonden
ter plaatse van de gedempte stadsgracht, met de rug tegen de muur; de
achterhuizen stonden aan de binnenzijde van de stadsmuur.

Het onderhavige perceel grenst tegenwoordig aan de achterzijde aan een
eenlaags achterbouw op het perceel van Karrenstraat 12-14.

Beschrijving

Algemeen (hoofdvorm, kap):

Het pand heeft een langwerpige rechthoekige plattegrond met een
achterhuis dat aan de rechterzijde smaller is. Langs die rechterzijde
liep een open gang naar het achtererf, aansluitend op de overdekte gang
rechts in het voorhuis. De open gang is sinds halverwege de 20ste eeuw
overdekt en leidt naar een eenlaags aanbouw op het achtererf uit
dezelfde periode.

Het voorhuis bevat een kelder, een hoge begane grond, een verdieping en
een zolder met borstwering. Het dak is een tamelijk steil zadeldak haaks
op de straat met een voorschild, gedekt met gesmoorde verbeterde
Hollandse pannen. Vlakbij de voorste punt van de nok staat een bakstenen
schoorsteen (XX). Onderaan het voorschild staat een kleine houten
dakkapel met plat dak van circa 1930. Onderaan beide zijschilden staat
eveneens kleine dakkapellen. 

Het achterhuis bevat een begane grond en een verdieping, onder plat dak.

 

Voorgevel:

De voorgevel is een bakstenen lijstgevel van drie vensterassen breed,
daterend van rond 1800. Op de hoge begane grond bevindt zich links een
symmetrische pui uit 1958, met een centrale ingang geflankeerd door
grote ramen en een vijfdelig bovenlicht met fraai glas-in-lood. Voor de
pui ligt rechts een recent kelderluik. Rechts hiervan bevindt zich een
aparte ingang naar de woning, met een paneeldeur en een bovenlicht met
glas-in-lood in een ongeprofileerd kozijn. 

De pui-zone is gepleisterd; daarboven is de gevel uitgevoerd in handvorm
baksteen in staand verband met snijvoeg. Op de verdieping zijn drie
vensters onder licht getoogde strekse bogen met geprofileerde
natuurstenen lekdorpels en kozijnen met kraalprofiel. De ramen zijn
dubbele draairamen met dubbele bovenramen die zijn gevuld met gekleurd
glas-in-lood en gesloten zwikken met een gesneden waaiermotief. De gevel
wordt afgesloten door een eenvoudig hoofdgestel met een vlak gepleisterd
fries en een eenvoudige gootlijst van halverwege de 20ste eeuw. 

Zijgevels:

Het pand wordt aan beide zijden grotendeels begrensd door bebouwing. De
verdieping van de rechter zijmuur van het achterhuis ligt echter vrij.
Deze bevat volgens een ongedateerd documentatierapport van de afdeling
BAM twee vensters met gecementeerde lekdorpels. De rechter is dichtgezet
en de linker bevat een 2-ruits raam. De linker zijmuur van het
achterhuis grenst aan een osendrop. De muur is blind en bevat een
muizetandlijstje. 

Achtergevel:

De achtergevels van het voor- en het achterhuis zijn niet vanuit de
openbare ruimte zichtbaar. Foto’s uit het archief van de afdeling BAM
uit 1994 geven het volgende beeld. De achtergevel van het voorhuis is
een gecementeerde topgevel met een kleine tuit. Deze bevat op de
verdieping links naast het achterhuis een venster met kozijn met
kraalprofiel en schuifraam met tweeruits bovenlicht met glas-in-lood, en
op zolder een modern venster met een deur (naar het dakterras op het
achterhuis) en een raam rechts ernaast. Kleine balkankers geven de
bevestiging van de kap aan. In de tuit betreft het een Y-anker. De
achtergevel van het achterhuis is gepleisterd en is slecht deels
afgebeeld, waaruit blijkt dat deze in ieder geval op de verdieping
rechts een venster bevat.

Ruimtelijke indeling:

Bouwtekeningen uit 1958 en 2001 geven het volgende beeld van de indeling
van het pand. Onder het voorste gedeelte van het voorhuis bevindt zich
een kelder, die bereikbaar is via een luik vanaf de straat en via een
trap van binnenuit. Op de begane grond bevindt zich een grote
cafйruimte met rechts ervan een gang. De trap naar de verdieping
bevindt zich in het voorhuis tegen de rechter zijmuur. Op de verdieping
is rechts voorin een kleine kamer met daarachter de overloop. Links
daarvan bevindt zich een kamer-en-suite. In het achterhuis liggen twee
kamers achter elkaar. De zolder is ongedeeld. Op de verdieping zijn er
in het voorhuis twee rookkanalen tegen de linker zijmuur. 

Constructies:

Volgens een ongedateerd documentatierapport van de afdeling BAM bevat
het pand de volgende constructies. De kelder heeft een tongewelf haaks
op de straat. Tegen de voorgevel bevindt zich een dwarsgewelfje. De
straatingang is verkleind tot een kelderlicht. In de rechterzijmuur
bevindt zich een dichtgezette doorgang. Volgens tekeningen uit 1936 en
1958 is de verdiepingsbalklaag in het achterste deel van het voorhuis
een samengestelde balklaag (mogelijk 16de eeuws) en in het voorste een
enkelvoudige balklaag (mogelijk ca. 1800). 

De zolderbalklaag van is enkelvoudig (circa 1800). De omstucte moerbalk
heeft tegen de rechter zijmuur een afgekapt sleutelstuk.

De kap dateert van rond 1800 en bevat grenen dekbalkjukken met
schaarspanten en nokbalk. De dekbalkjukken hebben rechte staanders,
blokkeels, korbelen, flieringsbalken en windschoren. De schaarspanten
hebben een tussenbalk, flieringsbalken en windschoren. Het voorschild,
met hoekkepers en makelaar, vormt ййn geheel met de kapconstructie. De
houtafmetingen zijn vrij fors.

In het achterhuis zijn bij de verbouwing in 1936 twee samengestelde
balklagen vervangen voor enkelvoudige. De linker zijgevel van het
achterhuis is een blinde muur met een muizetandlijstje, die van het
buurpand is gescheiden door een osendrop. De zijgevels van het voorhuis
zijn gemeenschappelijk met de buurpanden.

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kruisstraat 23-25 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kruisstraat vormen een fraai
historisch ensemble. Aanvullende stedenbouwkundige waarde is gelegen in
de osendrop links van het achterhuis en het gegeven dat het pand is
gebouwd ter plekke van de eerste stadsmuur van Den Bosch. De plaats van
de dwarsmuur tussen voor- en achterhuis geeft nog de plek van de
stadsmuur weer.  Daarnaast heeft het pand architectonische waarde omdat
het met zijn hoofdvorm en bakstenen lijstgevel van rond 1800 duidelijk
herkenbaar is als historisch huis, in samenhang met het rechter buurpand
dat in historische en bouwkundige zin tot het zelfde complex behoort.  

2. Bouw- en/of kunsthistorische waarden

Het pand heeft bouwhistorische waarde vanwege de oude kelder, zijmuren,
dwarsmuur en het achterste deel van de eerste verdiepingsbalklaag in het
voorhuis, die vermoedelijk uit de 16de eeuw dateren. Rond 1800 heeft het
pand een ingrijpende modernisering ondergaan. Hierbij werd in samenhang
met het rechter buurpand de gevel opnieuw opgetrokken en zijn de
balklagen en kap in en op het voorhuis vernieuwd. Ook deze onderdelen
hebben bouwhistorische waarde. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
dat van oorsprong dateert uit de 16de eeuw, waarin diverse wijzigingen
herkenbaar zijn uit verschillende historische perioden, met name uit de
periode rond 1800.

Het object Kruisstraat 23-25, bestaande uit een huis dat in kern uit de
16de eeuw dateert, met een lijstgevel en kap van rond 1800, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Kruisstraat 23-25			’s-Hertogenbosch, GMSP
II

  PAGE  1 

