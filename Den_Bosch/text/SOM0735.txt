BIM VASTGOED

REDENGEVENDE BESCHRIJVING DE GRUYTER-COMPLEX 

VEEMARKTKADE 8 ‘S-HERTOGENBOSCH  

EINDE VAN DE WEDEROPBOUW 

onderzoek i.o.v. BIM Vastgoed, ‘s-Hertogenbosch, augustus 2010

                             

COLOFON

Onder zoek en rapportage

drs. J.H.J. van Hest

Fotografie

drs. J.H.J. van Hest

Inventarisatiedatum

9 juli 2010

Dit is een uitgave van het Monumenten Advies Bureau, Nijmegen 2010, in
opdracht van BIM Vastgoed, Adriaen Willaertstraat 18, 5201 DA 
‘s-Hertogenbosch 

Copyright MAB Nijmegen 2010

MONUMENTEN ADVIES BUREAU

drs. C.J.B.P. Frank

drs. F.A.C. Haans

mw. drs. C.H.J.M. van den Broek

mw. V. Delmee BSc

drs. J.H.J. van Hest

ing. G. Korenberg

mw. drs. M.E.D. Lemmens

mw. drs. L. Valckx

Bredestraat 1 

6542 SN  NIJMEGEN

tel: 024-3786742

fax:024-3792477

E-mail:   HYPERLINK "mailto:Info@monumentenadviesbureau.nl" 
Info@monumentenadviesbureau.nl 

Website:   HYPERLINK "http://www.monumentenadviesbureau.nl" 
www.monumentenadviesbureau.nl 

’s-Hertogenbosch

Veemarktkade 8

Eigenaar	: BIM Vastgoed

Huidige functie	: bedrijfsverzamelgebouw

Monumentnummer: SOM0735	Bouwjaar	: 1934-1966 (gefaseerde bouw) 

Architect	: T.P. Wilschut

Oorspr.functie	: levensmiddelenfabriek

 

Verbouwingen	: diverse kleine verbouwingen, deels na 1966

Archief		: bouwtekeningen Gemeente ’s-Hertogenbosch, afdeling BAM

Context

(Bouw)historie:

Als er al een bedrijf kan worden genoemd dat onlosmakelijk verbonden is
met de sociaal-economische historie van Den Bosch dan is het wel het
levensmiddelenbedrijf van De Gruyter. Tot pakweg 1975 was deze grutter
een grootleverancier voor geheel Nederland, met Den Bosch als
hoofdvestiging. Vanuit de drie hier gevestigde fabrieken werden de
eindprodukten verspreid over de in vele plaatsen gevestigde
winkelpanden. Voor iedere Nederlander vormde ‘het snoepje van de
week’ een begrip en waren de winkels herkenbaar aan hun opvallende
keramische puien en in het interieur aangebrachte tegeltableaus. 

Impressie van een De Gruyter-winkel (uit Ach lieve tijd). 

Het grootgruttersbedrijf De Gruyter vindt zijn oorsprong in 1818. In dat
jaar begon Piet de Gruyter aan de Hoge Steenweg in Den Bosch een
grutterswinkel en handelszaak in zaden en granen. Tien jaar later vond
een eerste modernisering plaats toen aan de Orthenstraat een
stoomgrutterij werd opgericht. Zoon Louis de Gruyter zou het bedrijf
verder uitbouwen. Inmiddels stond het bedrijf toen bekend als ‘P. de
Gruyter en Zoon’, de naam die tot het einde toe is gehandhaafd en nu
nog vaak op de veelal keramische puien van vroegere winkels is te lezen.

Nadat de kleinzonen Piet, Lambert en Jacques het bedrijf in 1897 hadden
overgenomen, groeide De Gruyter al vrij snel nog verder uit. In
1904-1905 volgde de bouw van het bekende ‘gele monster’ ofwel de uit
gele gevels bestaande fabriek die huisarchitect W.G. Welsing aan de
Smalle Haven bouwde. Er waren een grutterij en een maalderij
ondergebracht. Inmiddels richtte het bedrijf zich toen ook op koffie,
thee, room- en kunstboter, alsmede de verkoop van koloniale waren.
Decennialang zou het in de Bossche binnenstad naar koffie ruiken,
vanwege de koffiemaalderij aan de parallel aan de Smalle Haven gelegen
Orthenstraat.

De Gruyter-fabriek, Orthenstraat (uit Ach lieve tijd). 

Zowel letterlijk als figuurlijk was De Gruyter niet meer weg te denken
uit de Bossche nering, gelijkop gaande met andere
levensmiddelenproducenten zoals Van de Griendt, Van den Heuvel, Van de
Bogaert-Arkesteyn enz. Behalve de vestiging aan de Smalle Haven en het
hoofdkantoor aan de Orthenstraat, beschikte de firma vanaf 1934 ook over
het alsmaar groeiende fabriekscomplex aan de Veemarktkade, handig
gesitueerd aan de hier op de Dieze aansluitende haven en vlakbij het
spoorwegemplacement. Op deze locatie werden onder meer jam, vermicelli
en soep gemaakt. Een derde fabriek realiseerde De Gruyter aan de
Parallelweg.

Vanaf het einde van de jaren 1960 begon de neergang van De Gruyter. Door
het niet tijdig overschakelen op het moderne supermarktconcept verloor
het bedrijf de concurrentiestrijd. Beschikte de firma in 1966 nog over
een personeelsbestand van 7408 medewerkers waarvan een derde deel in de
Bossche fabrieken werkte, in 1971 viel het doek en moest het
noodlijdende De Gruyter worden overgenomen. De nog overgebleven
onderdelen van het bedrijf werden in 1976 overgenomen door
supermarktketen De Spar, hetgeen zich onder meer uitte in de
naamsverandering van de vele karakteristieke De Gruyterwinkels. Vier
jaar later volgde de sloop van de oude koffie- en cacaofabriek in de
Bossche binnenstad.

Sloop van de fabrieksgebouwen aan de Orthenstraat en Smalle Haven (uit
Ach lieve tijd). 

Historische ontwikkeling van het fabriekscomplex aan de Veemarktkade 8
(n.b. zie ook de luchtopname op pag. 1)    

Bouwdeel A (hal 2; 1934)

In 1934 verleende de gemeente ’s-Hertogenbosch vergunning voor de bouw
van een fabriek met een ketelhuis en drie bedrijfswoningen aan de
Veemarktkade, direct ten noordwesten van de Brabanthallen. Het complex
werd gerealiseerd op een landtong in het op de Dieze aansluitende
havengebied. De Technische Afdeling van De Gruyter leverde het ontwerp,
maar omdat T.P. Wilschut uit Den Bosch sinds 1928 de huisarchitect was
geworden zal het ontwerp op zijn naam moeten worden geplaatst. Dit geldt
overigens ook voor de bouwdelen die tot aan de vroege jaren 1960 werden
gerealiseerd. 

Luchtopname 1935, rechts fabriekshal 2 (bouwdeel A). Gezien vanuit het
noordoosten. Achteraan de haven.   

Het van kelders voorziene tweelaags fabrieksgebouw werd uitgevoerd in
een betonskelet, met in geel-genuanceerde baksteen uitgevoerde gevels.
Karakteristiek is dan vooral de vrij zakelijke en horizontaliserende
opzet, die verwant is aan de architectuur van de Nieuwe Haagse School.
Betonnen dakoverstekken, lekdorpels en lateien accentueren de
horizontaalwerking, versterkt door het liggende formaat van de vensters.
In stroken uitgevoerd siermetselwerk verlevendigt de gevels. Verder valt
de afgeronde gevelhoek aan de noordoostzijde van het gebouw op, ter
hoogte van de toenmalige hoofdingang en inrijpoort van het complex.

Langs de Veemarktkade werd het gebouw ingedeeld met een vestibule met
toegangshal, een portiersruimte, telefooncentrale en spreekkamer. Verder
waren er afzonderlijke schaftlokalen voor mannen en vrouwen. Het
leeuwendeel van het gebouw bestond uit werkplaatsen en magazijnen voor
soep, vermicelli enz., onder meer gecombineerd met koelcellen en een
laboratorium.  

Opvallend is dan het langs de zuidoostgevel gesitueerde bouwdeel met een
door ijzeren vakwerkspanten gedragen zadeldak. Mogelijk fungeerde dit
bouwdeel oorspronkelijk als machinehal. Het is evenwel bekend dat er in
1958 een afdeling voor jamproductie bestond. In dat jaar werd deze via
een verbindingsbrug verbonden met een naastgelegen, inmiddels verdwenen
fabriekshal (hal 1). Opvallend is verder de pas na de oorlog van een
cirkelmotief voorziene roedenverdeling van de (staande) ramen van dit
bouwdeel.

Tenslotte moet hier nog worden gewezen op de ruime binnenplaatsen van
het gebouw, een kenmerk dat ook bij de latere bouwdelen voorkomt en daar
onder meer bestemd was voor een binnentuin. Eйn van de binnenplaatsen
van bouwdeel A is rond 1975 overkapt en bij de binnenruimte betrokken. 

In het midden de fabriekshal 3 (bouwdeel B) uit 1936. opname vanuit het
zuidwesten. Achteraan de nog niet gedempte havenarm van de Dieze. 

Bouwdeel B (hal 3; 1936)

De voorspoed van N.V. De Gruyter leidde er in 1936 toe dat vergunning
werd gevraagd voor het bouwen van een tweede fabriekshal. Dit bouwdeel
kwam aan de noordwestzijde van de bestaande hal te staan, daarvan
gescheiden door binnenhoven en met hierop aansluitende verbindende
bouwdelen ter koppeling van de fabriekshallen. Dat er ook ditmaal van
binnenplaatsen werd uitgegaan heeft onder meer te maken met de noodzaak
om voldoende licht in de werkplaatsen te laten vallen. 

Zowel in de vormgeving als de opzet werd aangesloten bij de bestaande
bebouwing. Er werd opnieuw uitgegaan van een betonskelet en stalen
ramen. De geveldetaillering is gelijk aan die van het oudere bouwdeel.
Verder valt opnieuw een afgeronde noordoostelijke hoekpartij op. Mede
omdat er ditmaal werd uitgegaan van een drielaags opzet, is (vanaf de
toenmalige inrijpoort) een gelaagde opeenvolging van gebouwen te volgen.
 

Bouwdeel C (hal 4; 1949-1950)

Kort voor en tijdens de oorlog vonden nog enkele verbouwingen plaats,
maar deze beperkten zich tot details zoals de wijziging van een kelder,
de bouw van een rijwielstalling of het wijzigen van een weegruimte. 

In 1949-1950 is het complex met een derde fabriekshal vergroot en
tegelijk kwam aan de achterkant – langs de haven – een
transformatorhuis met een laag- en hoogspanningsruimte te staan (1950,
bouwdeel F). De ontwerptekeningen zijn dan voor het eerst gesigneerd
door T.P. Wilschut (Willem van Oranjelaan 18), alhoewel deze dus ook al
voor de oorlog de ontwerpen moet hebben geleverd.

Vooraan fabriekshal 4 (bouwdeel C) uit 1949-1950, gezien vanuit het 
westen. 

Van deze derde productiehal werd in 1949 begonnen met het achterste
deel, om in het daaropvolgende jaar met het noordelijke gedeelte te
beginnen. Opnieuw is uitgegaan van een betonskelet, maar ditmaal sluit
de vormgeving aan bij de naoorlogse ontwikkelingen. Karakteristiek is
dan vooral de koppeling van traditionele en modernistische motieven,
verwant aan wat in de periode van de Wederopbouw de zogeheten
‘shake-hands’ architectuur werd genoemd. Dit blijkt onder meer uit
de bakstenen gevels met siermetselwerk (in de bouwvergunning van 28
september 1950 aangeduid als “borstweringen onder de ramen met een
klampsteen in vlecht verband”), gecombineerd met deels in het zicht
gelaten beton. Doordat opnieuw gele baksteen is gebruikt voegt de
nieuwbouw zich naar de oudere bouwdelen. Hetzelfde geldt voor de
betonnen vensterlateien en het horizontale lijnenspel. Van een
modernistisch karakter zijn de indrukwekkende betonnen sheddaken.

Bouwdeel D (hal 5; 1953/1964)

Vergelijkbaar van opzet is het grote magazijngebouw dat in twee
bouwfasen langs de achterzijde als een nieuwe vleugel is gerealiseerd
(deels pas na het overlijden van Wilschut). Ditmaal is er niet
evenwijdig aan de bestaande fabriekshallen gebouwd, maar werd evenwijdig
aan de haven aangetakt op de bebouwing uit 1949-1950. Hierdoor kreeg het
complex zijn huidige L-vormige plattegrond. 

Wilschut verlevendigde de gevels opnieuw met siermetselwerk in
vlechtverband, zowel aan de voor- als de achterzijde. Het meest
opvallend zijn evenwel de gebogen dakkoepels die in fusйe ceramique
werden uitgevoerd. Deze destijds nog vrij nieuwe en revolutionaire
methode vindt zijn oorsprong in de jaren 1940 (uitvinder Jacques
Couлlle) en bestaat grofweg uit een constructiesysteem van terra
cotta-buisjes in een betonnen bekisting. De introductie leidde tot een
vooruitgang in de productie van ruime overwelvingen en kwam vooral van
pas voor de naoorlogse fabrieks- en utiliteitsbouw maar bijvoorbeeld ook
voor kerkenbouw. Een andere noviteit zijn de paddestoelvormige kolommen
in de kelders, welke eveneens karakteristiek zijn voor de nieuwe
ontwikkelingen in de eerste decennia na de oorlog.  

Toepassing van de fusйe ceramique-methode (  HYPERLINK
"http://www.archivesnationales.nl"  www.archivesnationales.nl ). 

  

De diagonaal op het gebouw gerichte laadperrons symboliseren welhaast
hoezeer het productieproces van De Gruyter erop gericht was om de
aangeleverde grondstoffen en halffabrikaten op ййn locatie tot een
eindproduct te verwerken en via een pak- en expeditie-afdeling naar de
winkels te vervoeren. Anders gezegd, via de achter het gebouw gelegen
haven kwamen de halffabrikaten zoals cacao en koffie binnen, om via een
vernuftig productieproces het gebouw via de laadperrons weer te
verlaten.  

Ca. 1955-1960, rechts het bedrijfskantoor uit 1955 (bouwdeel E) en het
in 1953 gebouwde deel van bouwdeel D (hal 5). Vooraan de havenarm van de
Dieze. 

Opname rond 1970, bij de pijl de fusйe-kappen van de magazijnvleugel.
Vooraan is de havenarm inmiddels gedempt en veranderd in een
parkeerterrein.   

Bouwdeel E (1955)

Als een kroon op het werk bouwde Wilschut in 1955 een vrijstaand
bedrijfskantoor, aan het op de oksel van het complex aansluitende plein.
Behalve de directie- en overige kantoren kwamen hier enkele kantines en
proeflokalen. De kelder werd ingericht voor een rijwiel- en
autostalling, archiefruimte enz. 

Ook hier geldt dat een zorgvuldig uitgewerkt ontwerp tot stand kwam, met
aandacht voor een verfijnde detaillering. Wilschut voerde het gebouw uit
in een betonskelet, met een door gordingen en stalen spanten gedragen
flauw hellende kap. Langs de vensters levert het in het zicht gelaten
beton een raster op ter omkadering van de vensters. Het metselwerk
voerde hij uit in mat geglazuurde steen en basaltlava (plint). 

Inwendig valt onder meer de ruime toegangshal met trappenhuis op. De
toegepaste materialen bestaan er uit marmer, leisteen en brons. Er is
uitgegaan van het traditionele type van de ‘keizerstrap’
(symmetrische opzet met zij- en middenvluchten) en met mozaпek beklede
kolommen markeren de doorgangen. Opvallend is verder het zijtrappenhuis
in de oksel van dit L-vormige gebouw, waar sprake is van een welhaast
slakkenhuisachtige opzet en onder meer gebruik is gemaakt van leuningen
in aluminium. 

Bouwdeel H (1966)

Ten noordwesten van het bedrijfskantoor is in 1966 een portiersloge
gebouwd. De afdeling Bouw en Inrichting leverde in december 1964 het
ontwerp voor dit tamelijk utilitair opgezette gebouwtje dat direct op
het bestaande hekwerk van het terrein is aangesloten. Het metselwerk is
net als bij het bedrijfskantoor uitgevoerd in geglazuurde steen. De
nieuwe portiersloge was noodzakelijk geworden vanwege de gewijzigde
terreininrichting na het dempen van de havenarm die voorlangs het
complex liep. Hierdoor kwam de bedrijfspoort meer naar het noordwesten
te liggen.   

Opname rond 1980-1985. Een deel van de magazijnvleugel is verhoogd. Bij
de onderste pijl de portiersloge uit 1966.  

Latere ontwikkelingen:

In haar nadagen voerde De Gruyter nog enkele verbouwingen uit. Deze
beperkten zich evenwel in hoofdzaak tot de toevoeging van enkele
betonluifels boven expeditie-platforms. Een plan uit 1972 voor de
uitbreiding van het bedrijfskantoor is nooit uitgevoerd. 

Pas van na de periode van De Gruyter dateert de verhoging van een
gedeelte van het magazijngebouw, toen het complex inmiddels werd gehuurd
door Hamido (De Gruyter was nog steeds eigenaar). Zoals blijkt uit de
bouwcorrespondentie ging het toevoegen van bedoelde bouwlaag gepaard met
de verwijdering van een glaskap en de fusйe-kappen. Naar het westen toe
is het grootste deel van deze kappen bewaard gebleven. De
bovenverdieping (architect P. Nap uit Den Bosch) werd voorzien van
stalen gevelbeplating.

In 1978 liet Hamido de verbindingsbrug bouwen die het bedrijfskantoor
met het bouwdeel C (hal 4) verbindt. Ook ditmaal leverde P. Nap het
ontwerp. 

Latere wijzigingen dateren van na 1986 toen de N.V. Bossche
Industriegebouwen Mij. (BIM) eigenaar was geworden, tegenwoordig bekend
staande als de N.V. Bossche Investerings Maatschappij. Nadat het complex
jarenlang bekend heeft gestaan als het Bedrijvencentrum Brabant, wordt
sinds kort weer gesproken van De Gruyter ofwel ‘De Gruyter Fabriek.
Centrum voor de creatieve ondernemer’. 

Plaatsing van het fabriekscomplex in de ontwikkeling van de historische
bedrijfsarchitectuur:  

Architect T.P. Wilschut (1905-1961) kwam in 1928 in dienst van De
Gruyter en werd hoofd van het aan de firma verbonden bouwbureau. Hij zou
zich vooral op de winkelarchitectuur richten, maar raakte uiteraard ook
betrokken bij de fabrieksbouw van het bedrijf. Het is opvallend dat de
vooroorlogse bouwdelen van het onderhavige complex op naam van de
Technische Afdeling van De Gruyter staan. Pas op de tekeningen van de
naoorlogse bouwdelen wordt de naam van Wilschut vermeld. Toch moet hij
ook voor de vooroorlogse fabriekshallen de hoofdverantwoordelijke zijn
geweest. 

In het zicht gelaten betonstructuur. 

In zijn huidige verschijningsvorm presenteert het complex een
bloemlezing van de ontwikkelingen van ongeveer een halve eeuw
bedrijfsarchitectuur. De in een groeiproces ontstane bebouwing
weerspiegelt in het bijzonder de overeenkomsten йn verschillen tussen
de voor- en naoorlogse ontwikkelingen.

Karakteristiek voor het gehele complex is vooral de opzet in een
betonstructuur. Vanaf de vroege 20ste eeuw maar vooral tijdens het
interbellum was het gebruik van beton snel toegenomen en vooral in de
bouw van grootschalige objecten zoals fabrieken, utiliteitsbouw enz.
leverde dit grote voordelen op. Enerzijds kon er snel en volgens een
gestandaardiseerd systeem worden gebouwd, anderzijds bood het ruime
mogelijkheden voor toekomstige uitbreidingen. 

Reeds bij de uit 1934 en 1936 daterende bouwdelen A en B is dan ook
aangesloten bij de moderne bedrijfsarchitectuur. Inwendig biedt de opzet
in een betonskelet er de mogelijkheid om naar believen afzonderlijke
ruimtes te creлren, immers men is niet gebonden aan dragende wanden.
Ook voor de naoorlogse bouwdelen leidde de opzet in een betonstructuur
tot een efficiлnte inrichting met allerlei productie-, magazijn- en
overige ruimtes. 

Door ijzeren vakwerkspanten gedragen zadeldak. 

Een opvallend onderdeel in bouwdeel A is de van een zadeldak voorziene
en langs beide bouwlagen doorlopende hal aan de zuidoostzijde van het
gebouw. De door ijzeren vakwerkspanten gedragen kap doet hier eerder
denken aan oudere bedrijfsarchitectuur, maar werd evenwel voorzien van
moderne bimsbetonnen beplating. Door zijn opzet lijkt het alsof deze
ruimte oorspronkelijk een machinehal vormde, ware het niet dat het
(verdwenen) ketelhuis van de fabriek iets verderop op het terrein stond.
Vermoedelijk was de betreffende ruimte toch al vanaf het begin voor
productie bestemd.  

Expressief -ritmische opeenvolging  van sheddaken (bouwdeel C). 

Ook de naoorlogse bouwdelen – zowel de productiehal (bouwdeel C) als
het magazijn (bouwdeel D) en het vrijstaande bedrijfskantoor (bouwdeel
E) – zijn in een betonskelet opgetrokken. Wat in het magazijn- en
expeditiegebouw opvalt is de toepassing van enkele noviteiten. De
paddestoelkolommen in de kelders maar ook de koepels in fusйe ceramique
sluiten hier namelijk aan bij nieuwe ontwikkelingen die vooral in de
eerste jaren na de Tweede Wereldoorlog steeds vaker werden toegepast.
Overeenkomsten zijn dan bijvoorbeeld te zien met de naoorlogse stations-
en kerkenbouw waar enorme betonoverspanningen eveneens tot de toepassing
van nieuwe technieken leidde. Verder moet hier nog worden gewezen op de
betonnen sheddaken van het in 1949-1950 gerealiseerde bouwdeel C. Door
hun welhaast golvende opeenvolging vormen ze een expressief-ritmisch
detail met verwantschap aan de poлtisch-functionalistische vormentaal
van een architect als Sybold van Ravesteyn. Ze doen dan vooral denken
aan de ritmische opeenvolging van de betonnen perronoverspanningen van
diens (inmiddels grotendeels gesloopte) Centraal Station in Rotterdam.  
     

                                                   

Beschrijving (het complex was tijdens de inventarisatie grotendeels
omsteigerd).

Algemeen:

In en om het complex zijn tal van verwijzingen naar de oorspronkelijke
functie van de De Gruyterfabriek, Op het terrein kunnen genoemd worden
de spoorrails en de laad- en losperrons. In het interieur de monumentale
trappenhal van de hoofdingang (bouwdeel A-B),  verschillende
aanpassingen die in de loop van de tijd zijn gerealiseerd en waaraan de
bouwgeschiedenis kan worden afgelezen. Verder kan genoemd worden de
receptie, residuen van installaties die te maken hebben met het
productieproces en verschillende teksten die verwijzen naar de
oorspronkelijke productiewijze.

Ligging:

Het complex is gelegen aan de zuidzijde van de Veemarktkade, op een
landtong die wordt ingesloten door de Dieze (n.) en een hierop
aansluitende industriehaven (z.). Aan de achterzijde (z.w.) grenst het
complex aan deze haven en oorspronkelijk was er ook aan de voorzijde
(n.o.) een haven. Deze is evenwel gedempt en omgevormd tot een
parkeerterrein. In de onmiddellijke nabijheid bevinden zich de
Brabanthallen (o.) en verder is er overige industrie (Veemarktkwartier).
 

De zuidoostelijke lengtegevel van bouwdeel A (hal 2). 

          

Bouwdeel A

Algemeen (hoofdvorm, kap):

Deze fabriekshal heeft een in hoofdzaak rechthoekige plattegrond, met
aan de noordoostzijde een afgeronde hoek. Een in de lengterichting van
de fabriekshal gelegen binnenplaats doorbreekt de bouwmassa en wordt
doorbroken door een verbindingslid. De in een betonskelet opgetrokken
hal is voorzien van een kelderverdieping en telt twee bouwlagen onder
platte daken. Het centrale deel van de zuidoostvleugel is evenwel
voorzien van een flauw hellend zadeldak. De gevels zijn uitgevoerd in
geel-genuanceerde baksteen in klezoorverband en met licht verzonken
voegen. Doorlopende betonnen lekdorpels en lateien alsmede een dito
dakoverstek accentueren de breedtewerking van de bouwmassa. Stroken met
siermetselwerk verlevendigen de tussen de vensters gelegen geveldammen.
In de diverse vensters bevinden zich deels nog de oorspronkelijke stalen
ramen. Diverse naar de originele opzet gereconstrueerde aluminium ramen.
Door hun liggende formaat accentueren ook de vensters de breedtewerking.
In hun oorspronkelijke opzet hebben de ramen roedenverdeling met recht
gesloten ruiten.   

Het centrale bouwdeel met vensters in een staand formaat.  

Zicht in de dichtgezette (achterste) binnenplaats.   

Gevels:

Het gebouw wordt zowel langs de buitengevels als aan de kant van de
binnenplaats langs beide bouwlagen gekenmerkt door opeenvolgende
vensterreeksen als zojuist genoemd. Afwijkend is evenwel het van een
zadeldak voorziene centrale gedeelte van de zuidoostelijke vleugel. Hier
zijn er zowel aan de buitenzijde van het gebouw als langs de
binnenplaats vensters in een staand formaat. De stalen invulling van
deze vensters is omstreeks 1950 vernieuwd en is bovenin de veelruits
roedenverdeling voorzien van een cirkelmotief. Onderlangs de buitengevel
heeft dit bouwdeel een doorlopend ‘pothuis’ in de vorm van een
schuine helling met nieuw ingevulde licht- en luikopeningen. De gevels
worden verder gekenmerkt door diverse ‘afwijkende’ onderdelen zoals
een enkel betonnen balkon en al dan niet oorspronkelijk ingevulde
ingangen. 

Wasknijpervormige kolom. 

Detailopname van de kelderruimtes. 

Centrale bouwdeel met ingebouwde verdiepingen.            

Ruimtelijke indeling:

Het interieur wordt in hoofdzaak gekenmerkt door grote productiehallen. 
        

Constructies:

Het bouwwerk is opgetrokken in een in het zicht gelaten betonskelet dat
uit kolommen en liggers bestaat. Zowel deze onderdelen alsook de
betonnen plafonds dragen bekistingssporen. Het centrale bouwdeel met
zadeldak heeft een in het zicht liggende kap, bestaande uit ijzeren
vakwerkspanten en voorzien van een bimsbetonnen beplating met
cassette-indeling. 

Door ijzeren vakwerkspanten gedragen kap met bimsbetonnen beplating.    

Interieurelementen:

Een groot aantal van de in het zicht liggende betonkolommen alsook
diverse wanden zijn voorzien van betegelde lambriseringen in een
vaalgele kleurstelling. Stootranden markeren de hoeken van de kolommen.
In de deels van tegelvloeren voorziene kelders bevinden zich enkele
kolommen in een ‘wasknijper’-opzet. In het keldergedeelte van
voornoemd bouwdeel met zadeldak is het schuin opgezette pothuis
zichtbaar, met daarin uitgespaarde stortgaten. In dit langs beide
bouwlagen doorlopende bouwdeel is een uit beton en staal bestaande
bovenverdieping gerealiseerd. Verder zijn er een afzonderlijke
werkcabine en een betegelde balie te vinden.   

Erf, bijgebouwen, diversen: 

Het object maakt deel uit van het op een bedrijfsterrein gelegen complex
en grenst aan de achterzijde aan een oorspronkelijk voor
grondstoffenaanlevering bestemde kade met steiger (haven).   

Bouwdeel B

Algemeen (hoofdvorm, kap):

Ook de in 1936 gebouwde fabriekshal heeft een in hoofdzaak rechthoekige
plattegrond, met een aan de noordoostzijde afgeronde hoekpartij. De
langs beide lengtegevels gelegen binnenplaatsen worden doorbroken door
verbindende bouwdelen die deze vleugel aan de belendende fabriekshallen
koppelen. Deze bouwdelen vormen tegelijk doorgangen die de
binnenplaatsen met elkaar verbinden. 

De in een betonskelet opgetrokken fabriekshal is voorzien van een
kelderverdieping en telt drie bouwlagen onder platte daken. Net als bij
het bouwdeel A zijn de gevels uitgevoerd in geel-genuanceerde baksteen
in klezoorverband en met licht verzonken voegen. Doorlopende betonnen
lekdorpels en lateien alsmede een dito dakoverstek accentueren de
breedtewerking van de bouwmassa. Stroken met siermetselwerk
verlevendigen de tussen de vensters gelegen geveldammen. In de diverse
vensters bevinden zich deels nog de oorspronkelijke stalen ramen.
Diverse naar de originele opzet gereconstrueerde aluminium ramen. Door
hun liggende formaat accentueren ook de vensters de breedtewerking. In
hun oorspronkelijke opzet hebben de ramen roedenverdeling met recht
gesloten ruiten. 

De (tegelijk met de fabriekshal gebouwde) verbindende bouwdelen langs de
op het westen gelegen binnenplaatsen hebben vergelijkbaar gedetailleerde
gevels. Langs de op het oosten gerichte binnenplaatsen zijn ze tegelijk
met het bouwdeel C gebouwd (zie de beschrijving van deze fabriekshal).  


 

Zicht  op ййn van de binnenplaatsen.      

Binnenplaats met rechts het bouwdeel B. 

Gevels:

Het gebouw heeft aan iedere zijde en langs alledrie de bouwlagen
opeenvolgende vensterreeksen als zojuist genoemd. De gevels worden
verder gekenmerkt door diverse ‘afwijkende’ onderdelen zoals een
enkel betonnen balkon en al dan niet oorspronkelijk ingevulde ingangen.
Aan de achterzijde is te zien hoe het dakoverstek van het belendende
bouwdeel A via een uitzwenkende opzet aansluit op bouwdeel B.           
  

Ruimtelijke indeling:

Het interieur wordt in hoofdzaak gekenmerkt door grote productiehallen.
De langs de binnenplaatsen gelegen verbindende bouwdelen zijn deels
voorzien van trappenhuizen.  

Geelgevlamde tegelvloer.        

Constructies:

Het bouwwerk is opgetrokken in een in het zicht gelaten betonskelet dat
uit kolommen en liggers bestaat. Zowel deze onderdelen alsook de
betonnen plafonds dragen bekistingssporen.

    

Interieurelementen:

Het interieur wordt net als in bouwdeel A vooral gekenmerkt door een op
een zuiver utilitair gebruik gerichte afwerking. Er zijn enkele met
geelgevlamde tegels betegelde vloeren. 

   

Vijver op ййn van de binnenplaatsen. 

Erf, bijgebouwen, diversen: 

Het object maakt deel uit van het op een bedrijfsterrein gelegen complex
en grenst aan de achterzijde aan een oorspronkelijk voor
grondstoffenaanlevering bestemde kade met steiger (haven). Op ййn van
de naar het westen gerichte binnenplaatsen bevindt zich een vijverpartij
met een in natuursteen afgewerkte omranding. 

Bouwdeel C

Algemeen (hoofdvorm, kap):

De in 1949-1950 gebouwde derde fabriekshal heeft eveneens een in
hoofdzaak rechthoekige plattegrond. Langs de zuidoostelijke lengtegevel
scheidt een door verbindende bouwdelen van elkaar gescheiden reeks
binnenplaatsen het gebouw van de belendende fabriekshal uit 1936. 

Het in een betonskelet opgetrokken gebouw is voorzien van een
kelderverdieping en telt grotendeels vier bouwlagen, gevat onder elkaar
in een ritmische reeks opvolgende betonnen sheddaken. De op de kopzijden
gelegen drielaags bouwdelen zijn onder platte daken gevat. De gevels
zijn gemetseld in geel-genuanceerde baksteen in klezoorverband, met
borstweringen in vlechtverband. Kunststenen lekdorpels en lateien
accentueren de breedtewerking van de bouwmassa. In de diverse vensters
bevinden zich deels nog de oorspronkelijke stalen ramen. Diverse naar de
originele opzet gereconstrueerde aluminium ramen. Door het liggende
formaat van de meeste vensters accentueren ook deze de breedtewerking.
In hun oorspronkelijke opzet hebben de ramen roedenverdeling met recht
gesloten ruiten. 

De (tegelijk met de fabriekshal gebouwde) verbindende bouwdelen langs de
op het westen gelegen binnenplaatsen hebben vergelijkbaar gedetailleerde
gevels.   

  

Detailopname van het hoekrisaliet  tegen de  lengtegevel.     

Gevels:

Het gebouw heeft aan iedere zijde en met uitzondering van de bovenste en
onder de sheddaken gevatte bouwlagen, opeenvolgende vensterreeksen als
zojuist genoemd. De bovenste bouwlagen zijn niet in schoonmetselwerk
afgewerkt maar tonen een in het zicht liggende betonstructuur als
onderdeel van de sheddaken. Alhier een langs de lengterichting van het
gebouw gelegen reeks met kleine rechthoekige vensters. 

Vensterreeks. 

Waar de gevel aan de voorzijde omhoekt langs de noordwestelijke
lengtegevel bevindt zich een risaliet met een licht gebogen voorzijde.
Het risaliet markeert de linker vensteras van de lengtegevel en is
voorzien van een kunststenen gevelraster, als omkadering van de vensters
die de drie hier gelegen bouwlagen van licht voorzien.                

Ruimtelijke indeling:

Het interieur wordt in hoofdzaak gekenmerkt door grote productiehallen.
De langs de binnenplaatsen gelegen verbindende bouwdelen zijn deels
voorzien van trappenhuizen.  

        

Detailopname aan de voorzijde van het gebouw. 

Constructies:

Het bouwwerk is opgetrokken in een in het zicht gelaten betonskelet dat
uit kolommen en liggers bestaat. Zowel deze onderdelen alsook de
betonnen plafonds dragen bekistingssporen.    

Interieurelementen:

Het interieur wordt in hoofdzaak gekenmerkt door een op een puur
utilitair gebruik gerichte afwerking.    

Erf, bijgebouwen, diversen: 

Het object maakt deel uit van het op een bedrijfsterrein gelegen complex
en grenst aan de achterzijde aan een oorspronkelijk voor
grondstoffenaanlevering bestemde kade met steiger (haven).

Vooraanzicht magazijn (links het in 1977 opgehoogde bouwdeel). 

Bouwdeel D

Algemeen (hoofdvorm, kap):

Deze in 1953/1964 tot stand gekomen magazijn- en expeditiehal heeft een
rechthoekige plattegrond. Het in een betonnen skelet opgetrokken gebouw
is voorzien van een kelderverdieping en telt drie bouwlagen die zijn
gevat onder platte daken met koepels in een segmentboogvorm. Op het
meest zuidoostelijke deel van het gebouw bevindt zich een later
toegevoegde verdieping met staalbeplating.  

De gevels zijn gemetseld in geel-genuanceerde baksteen. Betonnen
lekdorpels en lateien accentueren de breedtewerking van de bouwmassa. In
de diverse vensters bevinden zich stalen ramen met een roedenverdeling
met rechtgesloten ruiten. Door het liggende formaat van de vensters
accentueren ze de breedtewerking.

 

Detailopname met  zicht  op de laadperrons.    

Gevels:

Het gebouw is gelegen op een sokkel die uit diagonaal geplaatste
laadperrons bestaat, overhuifd door doorlopende betonluifels. De perrons
hebben een afwerking in schoonmetselwerk en zijn vanuit het gebouw
toegankelijk via brede inritten die worden afgewisseld door geveldammen
met siermetselwerk (vlechtverband). 

Aan de voorzijde (noordoostkant) bevindt zich uiterst links een
gevelstrook met telkens vier kleine langs de bovenverdiepingen gelegen
vensters, elk gevat in een betonnen kader. Een verticale gevelstrook
markeert hier een trappenhuissectie en is geheel in beton opgezet, met
een rastervorm en decoratieve borstweringen ter omkadering van de
vensters. Rechts daarvan bestaat het merendeel van de gevel uit
voornoemde expeditie-inritten en langs de bovenverdiepingen gelegen
vensterreeksen. Op de bovenste verdieping betreft het een laag
lintvenster (bovenlichten), half zo hoog als de vensters in de tweede
bouwlaag. Laatstgenoemde vensters worden ingeklemd door vrij brede
witbetonnen geveldammen. 

Okselvormige aansluiting op het bouwdeel C. 

Aan de achterzijde van het gebouw is de gevel vergelijkbaar van opzet.
Hier is uiterst rechts een trappenhuissectie zichtbaar. Verder zijn er
hier enkele hoge ingangen.            

Ruimtelijke indeling:

Het interieur wordt in hoofdzaak gekenmerkt door grote opslag- en
expeditiehallen.          

Constructies:

Het bouwwerk is opgetrokken in een in het zicht gelaten betonskelet dat
uit kolommen en liggers bestaat. De begane grondvloer wordt gedragen
door betonnen paddestoelkolommen. De gebogen koepelvormen op het dak
zijn in fusйe ceramique-techniek uitgevoerd.    

Interieurelementen:

Het interieur wordt in hoofdzaak gekenmerkt door een op een utilitair
gebruik gerichte afwerking.    

Erf, bijgebouwen, diversen: 

Het object maakt deel uit van het op een bedrijfsterrein gelegen complex
en grenst aan de achterzijde aan een oorspronkelijk voor
grondstoffenaanlevering bestemde kade met steiger (haven).

Zicht  op het (omsteigerde) bedrijfskantoor. 

Bouwdeel E

Algemeen (hoofdvorm, kap):

Het in 1955 gebouwde bedrijfskantoor heeft een L-vormige plattegrond,
met een diagonaal geplaatste zijvleugel. Boven de kelderverdieping
bevinden zich twee bouwlagen en een zolderverdieping onder een flauw
hellend schilddak met mastiekdekking. Het dak hoekt ononderbroken om
langs de zijvleugel. De bouwmassa is opgetrokken in een betonskelet en
voorzien van gevels in geel-genuanceerde en geglazuurde handvormsteen in
kettingverband. Langs de achterzijde is het pand evenwel in
ongeglazuurde baksteen opgetrokken. De in basaltlava uitgevoerde
plintzфne vormt een sokkel voor de diverse bouwlagen. In staal
uitgevoerde ramen en deuren. De ramen zijn verlevendigd met veelruits
roedenverdeling met rechtgesloten ruiten.   

       

Gevels:

Aan de voorzijde (noordoostzijde) valt het gebouw uiteen in de
evenwijdig aan de Veemarktkade gelegen hoofdvleugel en de uiterst rechts
diagonaal hierop aansluitende zijvleugel. Uiterst links bevatten beide
bouwlagen een in een betonnen kader opgenomen venster, waarvan het
bovenste is voorzien van een sierhekje. Rechts hiervan bevindt zich de
entreepartij van het kantoor, bereikbaar via een in basaltlava
uitgevoerd bordes. De entreepartij is opgenomen in een gevelrisaliet met
een timpaanachtige bovenzijde en hoekpenanten met speklagen in
basaltlava. De van een dubbele deur voorziene ingang is licht uitkragend
en gevat in een bronzen omkadering, binnen een uit glas en staal
bestaande vensterpui. Boven de ingang bevindt zich een hoog venster dat
langs de onderzijde is voorzien van een strook met veelkleurige
siermotieven. Verder bestaat de gevel uit een langs de diverse bouwlagen
doorlopend betonraster, ter omkadering van de hier gelegen vensters. Ook
de zijvleugel is aan de voorkant van een betonraster voorzien, met
alhier een aantal op een bordes aansluitende ingangen met dubbele
deuren. Een stalen hekwerk schermt het bordes af. 

Achter heeft het kantoorgebouw een min of meer vergelijkbare opzet, met
een spiegelbeeldige indeling. Ook hier een betonnen gevelraster met
vensterreeksen. Uiterst rechts markeert een entreepartij met
toegangstrappen de aansluiting op het trappenhuis. De trappenhuissectie
wordt gevormd door een hoog venster dat is gevat tussen penanten met
speklagen in basaltlava. Uiterst rechts twee hoge en in betonnen kaders
gevatte vensters als uiterst links aan de voorzijde van het gebouw. Op
de trappenhuissectie sluit een uit 1978 daterende verbindingsbrug aan,
welke het gebouw met het naastliggende bouwdeel C verbindt.    

  

Slakkenhuisvormig zijtrappenhuis.         

Hoofdtrappenhuis. 

Ruimtelijke indeling:

Het interieur is opgezet volgens het corridorprincipe. De
middencorridors zijn vanaf de hoofdingang bereikbaar via een vestibule
met een ruime toegangshal met trappenhuis. In de oksel van hoofd- en
zijvleugel bevindt zich een tweede trappenhuis. 

In beide bouwlagen is er langs de middencorridor een opeenvolging van
kantoorruimtes. Aan de zuidoostzijde van het gebouw bevinden zich boven
de voormalige directievertrekken.  

Constructies:

Het bouwwerk is opgetrokken in een betonskelet.     

Interieurelementen:

Het interieur wordt gekenmerkt door een zorgvuldige afwerking en
materiaalkeuze. In vestibule, toegangshal en hoofdtrappenhuis bevinden
zich leistenen vloeren en vlakgestucte wanden. Doorgangen met van
mozaпeksteentjes voorziene kolommen leiden naar de directievertrekken
en de middencorridors. Het trappenhuis is er opgezet volgens het type
van de ‘keizerstrap’ en afgewerkt in arduin en met deels stalen,
deels bronzen hekwerken. Laatstgenoemde materialen zijn ook gebruikt
voor de tourniquet (draaideur) die op de hoofdingang aansluit. Het
tweede trappenhuis heeft een slakkenhuisachtige opzet en is voorzien van
stalen hekken en aluminium leuningen. De puien die de diverse
kantoorruimtes van de middencorridors scheiden zijn niet-oorspronkelijk.

    

Doorgang met zijkolommen.     

   

Opzet met middencorridor.  

Erf, bijgebouwen, diversen: 

Het object maakt deel uit van het op een bedrijfsterrein gelegen complex
en sluit aan de voorzijde aan op een tuin. Langs het voorterrein bevindt
zich terreinafscheiding in de vorm van een stalen hekwerk. Deze
accentueert de vroegere loop van de Veemarktkade (voor demping van de
haven). 

Trafohuis aan de achterzijde van het terrein. 

Bouwdeel F 

Het aan de achterzijde van het complex gelegen trafohuis uit 1950
bestaat uit een rechthoekig gebouwtje onder een flauw hellend
lessenaarsdak. Breed overstekend betonnen dakoverstek. De gevels zijn
gemetseld in geel-genuanceerde baksteen in klezoorverband. Aan de
voorzijde (noordoostkant) is het gebouw symmetrisch opgezet, met een van
een dubbele deur voorziene ingang in een betonnen omkadering. Deze reikt
tot in de langs het overstek gelegen reeks bovenlichten. De veelruits
betonraampjes alhier zijn gevuld met glasblokken. Een vergelijkbaar
lintvenster is bovenlangs de achtergevel te zien, maar minder hoog van
opzet. De diverse ingangen zijn voorzien van vlakke deuren met een
oculusraampje. 

Bouwdeel G  

Een uit 1954 daterend gebouwtje voor een gasdrukregelinrichting dat
eveneens op het achterterrein is gesitueerd, bestaat uit een ййnlaags
bouwmassa op een rechthoekig grondplan en met een flauw hellend
lessenaarsdak. Ook dit gebouwtje wordt gekenmerkt door een breed
overstek, betonkaders en in geel-genuanceerde steen gemetselde gevels.
Aan de voorzijde (zuidoostkant) in het midden een ingang, met aan
weerskanten een venster met een 4-ruits raam.  

Gasdrukregelinrichting op het achterterrein. 

Bouwdeel H

Het uit 1966 daterende portiersgebouw op het voorterrein is opgezet in
de vorm van een ййnlaags gebouw met een breed overstekend plat dak. De
ingang is bereikbaar via een bijbehorend bordes. Er zijn in geglazuurde
steen uitgevoerde gevelvlakken, afgewisseld door vensterpuien en deels
terugwijkende bovenlichten. 

Literatuur/bronnen:

Ach Lieve Tijd (deel 10), Zwolle 1983, p. 223, 240

Den Bosch. Als de dag van gisteren. Drie generaties Bosschenaren en hun
werk, Zwolle 1988 (deel 14), p. 330-331

Oord, K. van den, De Gruyter. Geschiedenis van een kruideniersimperium,
Zwolle 2000

Detailopname van het hoofdtrappenhuis in  het bedrijfskantoor. 

Aluminium trapleuning in het zijtrappenhuis. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het uit diverse bouwdelen bestaande voormalige fabriekscompex van De
Gruyter aan de Veemarktkade 8 heeft stedenbouwkundige waarde vanwege de
samenhang met de historisch gegroeide omgeving. Op het betreffende
bedrijventerrein maakt de vroegere levensmiddelenfabriek deel uit van de
bebouwing waartoe ook het historische complex van de Brabanthallen
behoort. Het in een groeiproces tot stand gekomen De Gruyter-complex
vormt een in het oog vallend en waardevol ensemble van markant
gedetailleerde gebouwen, grenzende aan een op de Dieze aansluitende
industriehaven.     

2. Bouw- en/of kunsthistorische waarden

Het in de periode 1934-1966 in fasen tot stand gekomen complex
vertegenwoordigt architectuurhistorische en typologische waarde als een
goed en vrij gaaf bewaard gebleven voorbeeld van bedrijfsarchitectuur
uit het interbellum en de eerste decennia na de Tweede Wereldoorlog. In
deze betekenis weerspiegelt het complex op een goed herkenbare manier de
ontwikkelingen zoals die in deze periode kunnen worden gevolgd.
Kenmerkend is dan onder meer de opzet in een betonstructuur en met
kenmerken van de Nieuwe Haagse School (vooroorlogse bouwdelen) en de
shake-hands stijl (periode van de Wederopbouw). Van een bijzondere
betekenis zijn de betonnen sheddaken van het bouwdeel C en de voor de
naoorlogse bouwtechnieken karakteristieke paddestoelkolommen en
dakkoepels (fusйe ceramique) van het bouwdeel D. In hun opzet geven de
gebouwen een goede indruk van het oeuvre van de Bossche architect T.P.
Wilschut, waarbij in het bijzonder dient te worden gewezen op de
zorgvuldig gecomponeerde detaillering en de verfijnde materiaalkeuze van
het bedrijfskantoor.        

3. Cultuurhistorische waarden

Het complex heeft cultuurhistorische waarde als een goed bewaard
gebleven voorbeeld van de historische bedrijfsarchitectuur van het
vroegere levensmiddelenbedrijf De Gruyter uit Den Bosch.  In deze plaats
nam de firma vanaf 1818 tot pakweg 1975 een vooraanstaande positie in
binnen de locale nering en nijverheid, met een landelijke uitstraling.
Het fabriekscomplex aan de Veemarktkade is dan ook van wezenlijk belang
als een waardevolle illustratie van de sociaal-economische historie van
Den Bosch. Deze betekenis wordt versterkt omdat een andere ‘ikoon’
van De Gruyter – het bekende ‘Gele Monster’ in de binnenstad –
door sloop reeds lang geleden is verdwenen. Tezamen met de op
verschillende (landelijke) locaties bewaard gebleven De Gruyter-winkels
is het onderhavige complex een belangrijke verwijzing naar dit vroegere
levensmiddelenbedrijf dat van nationale betekenis is geweest.        

Het complex Veemarktkade 8, bestaande uit het vroegere fabriekscomplex
van De Gruyter uit 1934-1966, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Veemarktkade 8                                
                         ’s-Hertogenbosch

  PAGE  20 

