’s-Hertogenbosch

Schapenmarkt 8

Kadastraal	: ’s Hertogenbosch, G-1812

Monumentnr.     : SOM0666

Huidige functie	: winkel-woning	Bouwjaar	: ca. 1885, kern XIV-XV

Architect	: 

Oorspr.functie	: woon-werkhuis

 

Verbouwingen	: 1930, 1942, 1946, 1960

Archief		: Gemeente ’s-Hertogenbosch, afdeling BAM

Datum document: 10-12-2007



                                                                        
globale aanduiding van het perceel

Context

(Bouw)historie:

Het pand Schapenmarkt 8 werd in 1614 “De Vergulde Ezel” genoemd en
is opgericht in de 16de eeuw. Het huis in de 19de eeuw verhoogd is en
voorzien van een nieuwe voorgevel en kap. Toch zijn er intern nog
diverse onderdelen van de oudere kern bewaard gebleven zoals de kelder,
die oorspronkelijk ook een kelderlicht had aan het links van het pand
gelegen Ezelenstraatje (bestaat nu niet meer), en oud muurwerk. 

De indeling van het pand is in 1930, 1942 en 1946 gewijzigd en de
huidige winkelpui dateert in hoofdvorm uit 1960. De 19de-eeuwse kap is
in 1930 geheel vernieuwd. Het overgrote deel van de begane grond is nog
steeds in gebruik als winkel en op de verdiepingen is een woning.

Ligging:

Het pand ligt op een smal, naar achteren taps toelopend perceel direct
rechts naast het brede en jongere warenhuis V&D. Aan deze linkerzijde
van het Schapenmarkt 8 liep oorspronkelijk het Ezelenstraatje. Op de
kadastrale minuut uit 1823 is dit steegje al niet meer aanwezig. Op deze
kaart is zichtbaar dat het perceel, op een klein plaatsje aan de
achterzijde na, geheel bebouwd is en dat het destijds exact het zelfde
oppervlak had als tegenwoordig.

De Schapenmarkt is gelegen in de oude 13de-eeuwse kern van de stad.
Vanouds verbindt de straat het historische hart van de stad, de Markt,
met de voornaamste uitvalsstraat naar het zuiden, de Vughterstraat.
Vroeger was de naam Sadeleerstraat en later Zadelstraat, naar het
ambacht van de zadelmakers die aan deze straat gevestigd waren. Vanaf de
tweede helft van de 18de eeuw werd hier de schapenmarkt gehouden,
waardoor de nieuwe naam gangbaar werd.

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis. Het voorhuis
omvat een kelder, hoge begane grond, twee verdiepingen en een zolder
onder een op de voorgevel georiлnteerde kap met omlopende schilden. In
het dakvlak aan de straatzijde zit een dakkapel. Het achterhuis omvat
een kelder, begane grond, een tussenverdieping en twee volledige
verdiepingen onder een plat dak. Achter het pand bevindt zich een nu
overbouwde open plaats. De voorgevel van het pand geert sterk met de
beide zijmuren van het pand.

Voorgevel:

De twee vensterassen brede voorgevel is opgetrokken in machinale
baksteen (kruisverband) met kunststenen accenten en banden. Op de begane
grond is in 1960 een geheel nieuwe winkelpui geplaatst. Deze bevat
tegenwoordig rechts de ingang met links hiervan een etalagevenster tot
op de grond. Zowel op de eerste als op de tweede verdieping zitten twee
getoogde vensters met hardstenen lekdorpel en kozijnen met een
kraalprofilering en vernieuwde H-schuiframen. Boven de vensters zit een
ontlastingsboog met aanzetstenen en een sluitsteen met diamantkop. In de
boogvelden is siermetselwerk uitgevoerd. De gevel wordt afgesloten door
een hoofdgestel met architraaf, gemetseld fries en klossen onder een
kroonlijst. Dit hoofdgestel is aan beide zijden voorzien van een
gemetselde uitkragende penant met een bolvormige beлindiging. 

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

In een beschrijving uit 1998 is het volgende opgenomen over de
ruimtelijke indeling van het pand: De verdiepingen hebben, afgezien
enkele wijzigingen, nog geheel de indeling en uitvoering uit 1930. De
kelder onder het voorhuis was toegankelijk via een opening in de
voorgevel (tegenwoordig enkel een rooster op deze plek), maar is ook van
binnenuit toegankelijk. De kelder onder het achterhuis had
oorspronkelijk een toegang in de achtergevel. De dwarsmuur die het pand
in voor- en achterhuis verdeelde is niet meer aanwezig. Het trappenhuis
bevindt zich in het voorste deel van het achterhuis, tegen de linker
zijgevel. De stookplaatsen liggen eveneens tegen de linker zijgevel. 

Constructies:

Over de constructies van het pand wordt in de beschrijving uit 1998 en
overig archiefmateriaal het volgende vermeldt: De kelder onder het
voorhuis heeft een tongewelf in de langsrichting. De linker zijmuur in
deze kelder bevat een dichtgezet kelderlicht dat oorspronkelijk uit kwam
op het Ezelenstraatje. Het gewelf eindigt halverwege het huis, waar het
overgaat in gemetselde troggewelfjes op stalen liggers (1930). De
rechter zijmuur maakt op de overgang van het gewelf naar de
troggewelfjes een knik. Waarschijnlijk is dit de plaats van de verdwenen
dwarsmuur tussen voor- en achterhuis. De achtermuur van de kelder
vertoont de aanzetten tot een gewelf en de restanten van een houten
kozijn (voormalige keldertoegang vanaf de open binnenplaats). De eerste
en tweede verdiepingsbalklaag van het voorhuis is samengesteld. De
zolderbalklaag is enkelvoudig. Alle balklagen van het achterhuis zijn
samengesteld. Gezien de hoogte van de begane grond heeft het pand een
insteekverdieping gehad. Verder is er in de rechter zijgevel een sprong
waarneembaar, die waarschijnlijk duidt op de oorspronkelijke
aanwezigheid van een osendrup aan deze zijde van het pand. In het
metselwerk van de zijmuren is op de tweede verdieping een verjonging
zichtbaar. Dit is hoogstwaarschijnlijk een aanduiding van een voormalig
vloer- of borstweringsniveau. 

De rechter zijmuur is gemeenschappelijk, de linker niet.

Interieurelementen

Het pand bevat nog grotendeels de indeling en afwerking uit 1930. Verder
is in de betimmering in de kap een 18de-eeuwse deur en op de tweede
verdieping een 18de-eeuwse raamomtimmering opgenomen.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Schapenmarkt 8 heeft stedenbouwkundige waarde vanwege de
samenhang met de historische gebouwde omgeving en de historische
verkavelingstructuur. Het huidige perceel staat exact het zelfde
aangegeven op de kadastrale minuut uit 1823. Links van het pand liep
oorspronkelijk het Ezelenstraatje. De gevelwanden van de Schapenmarkt
vormen vrijwel in hun geheel een fraai historisch ensemble. Met deze
markante bakstenen lijstgevel met kunststenen details uit het laatste
kwart van de 19de eeuw vormt het pand een zeer beeldbepalend element
binnen dit ensemble.

2. Bouw- en/of kunsthistorische waarden

Achter de typisch laat 19de-eeuwse voorgevel gaat een veel oudere kern
schuil die (gezien het metselwerk in de linker zijgevel) mogelijk terug
gaat tot de late 14de- of vroege 15de-eeuw. Van deze oude kern zijn nog
diverse onderdelen in het pand bewaard gebleven, zoals het muurwerk, de
kelders en (delen van) de balklagen. Tevens zijn er aanwijzingen
gevonden voor de oorspronkelijke aanwezigheid van een insteekverdieping.
Vanwege deze onderdelen heeft het pand bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
(laat)middeleeuws woon-werkhuis waarin diverse vernieuwingen herkenbaar
zijn uit verschillende historische perioden. De laat 19e-eeuwse
lijstgevel, de interieurindeling en afwerking uit 1930 en de winkelpui
uit 1960 zijn de meest duidelijk herkenbare elementen die deze
verschillende perioden markeren.

Het object Schapenmarkt 8, bestaande uit een (laat)middeleeuws
woon-werkhuis met markante 19de-eeuwse lijstgevel en inwendig een
indeling en interieurafwerking uit 1930, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Schapenmarkt 8                                
         ’s-Hertogenbosch, GMSP II

  PAGE  1 

