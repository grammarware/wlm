Waardestelling  53ste Welsh Division Memorial te ’s-Hertogenbosch

Inleiding

Door de Stichting Vrienden van het 53ste Welsh Division Memorial aan de
Aartshertogenlaan is een verzoekschrift ingediend tot plaatsing van het
memorial op de gemeentelijke monumentenlijst. Na bestudering van de
stukken betreffende het gedenkteken en een bezoek ter plaatse is de
volgende waardestelling door de gemeentelijk bouwhistoricus opgesteld.

Stedenbouwkundige waarden

Het gedenkteken is gesitueerd op een pleinvormige ruimte, het 53ste
Welsh Divisionplein, dat begrensd wordt door de Aartshertogenlaan, de
Rogier van der Weydenstraat, de  v.m. Van Eyckstraat en de Pieter
Breugelstraat. De ruimte bestaat uit een groot gazon met bomen en
heesters, omgrensd door rijwegen met klinkerverharding. Rondom het plein
staan enkele  losse gebouwen en liggen open ruimten met grasvelden en
beplanting. Het gedenkteken staat op het gazon en is aan de achterzijde
omgeven door bomen en gesnoeide heesters in een vierkant raster.

De stedenbouwkundige ruimte waar het gedenkteken ййn geheel mee vormt
is onderdeel van de wederopbouwwijk die nog een grote samenhang en
gaafheid bezit. Het memorial verstekt dit stedenbouwkundig concept.

Architectonische waarden

Het memorial bestaat uit een natuurstenen (grijze graniet) gedenknaald
op een sokkel, bekroond met een gebeeldhouwd Iers kruis  en het wapen
van de legereenheid met de tekst in hoogreliлf 53 WELSH DIVISION
1939-1945 en TO THOSE WHO DESERVE TO BE ETERNALLY REMEMBERED. Aan de
voorzijde bevinden zich twee metalen (bronslegering) gedenkplaten, de
bovenste met de initialen: CYMRU , de onderste met de tekst: This
Memorial was erected by members of 53rd (Welsh) Division in memory of
their comrades who died in the fighting in North West Europe during the
years 1944-1945. It was placed here to commemorate the fact that the
Town of ‘s-Hertogenbosch was liberated by the Division in October 1944
after bitter fighting. De gedenknaald staat op een verhoogd plateau van
granietsteen dat omringd wordt door een laag bakstenen bakstenen muurtje
met zandstenen afdekplaten. Het geheel is in 1952 ontworpen door de
Londense architect H. St. John Harrison FRTBA (gesigneerd aan de
rechterzijde van de sokkel). Zowel de vormgeving als het
materiaalgebruik voegen zich goed in de omringende architectuur. Het nog
geheel gave memorial is een interessant voorbeeld van Engelse
interpretatie van de Nederlandse wederopbouwarchitectuur.

Sociaal-cultuurhistorische waarden 

Het gedenkteken is opgericht ter nagedachtenis van de gesneuvelde
soldaten van het 53ste Welsh Division dat in het najaar van 1944 vanuit
het oosten de stad ’s-Hertogenbosch bevrijd heeft. Het memorial is
door de Welsh Division opgericht en aan de gemeente ’s-Hertogenbosch
geschonken. De plechtige overdracht door de generaal Coleman aan de
burgemeester H. Loeff vond plaats op 25 oktober 1952. 

Het memorial gedenkt de strijd die het 35rd (Welsh) Division in geheel
noord-west Europa gestreden heeft. Het herinnert aan de bezettingstijd
1940 – 1945 en de bevrijding van de stad ’s-Hertogenbosch in 1944.
De oprichting kort na de Tweede Wereldoorlog in een nieuwbouwwijk geeft
een tijdsbeeld van de wederopbouwperiode.

Het memorial heeft een hoge sociaal-cultuurhistorische waarde.

Conclusie

Het 53rd Welsh Division Memorial heeft dermate hoge stedenbouwkundige,
architectuurhistorische en sociaal-culturele waarde dat plaatsing op de
gemeentelijke monumentenlijst aan te bevelen is.

’s-Hertogenbosch 7 februari 2003 

A.van Drunen

gemeentelijk bouwhistoricus

