’s-Hertogenbosch

Hinthamerstraat 75

Kadastraal	: ’s Hertogenbosch, H-4588

Monumentnr.     : SOM0587

Huidige functie	: winkel-kantoor?	Bouwjaar	: laat-middeleeuwse kern,
voorgevel ca.1860

Architect             : 

Oorspr.functie	: woon-werkhuis

 

Verbouwingen	: 1925, 1985, 1992

Archief		: Gemeente ’s-Hertogenbosch, afdeling BAM

Datum document: 23-07-2007



 						        globale aanduiding van het perceelContext

(Bouw)historie:

Het pand Hinthamerstraat 75 is vanouds genaamd “Helmond” en later
“de Ooievaar”. Het pand bestaat uit een diep hoofdhuis met een voor-
en een vast achterhuis, dat in kern uit de late middeleeuwen dateert,
met een recente achterbouw. De samengestelde balklagen en de kap van het
hoofdhuis getuigen van de ouderdom van de bouwkundige kern. Mogelijk lag
er onder het achterhuis van oorsprong een kelder, die in de 18de of 19de
eeuw is verwijderd, waarna de begane grond vloer is verlaagd en er een
insteekverdieping werd aangebracht. Voor- en achterhuis werden door een
houten tussenwand gescheiden. Op de verdieping was er in het achterhuis
van oorsprong een houtskeletconstructie die in de 18de of 19de eeuw is
verwijderd. Rond 1860 werd de voorgevel verbouwd tot een gepleisterde
lijstgevel. Rond 1900 is een winkelpui geplaatst, in de tijd dat de
Hinthamerstraat een echte winkelstraat werd. In 1925 is deze pui licht
gewijzigd. 

Achter het hoofdpand is in de 17de eeuw een los achterhuisje gebouwd met
een kelder. In 1992 is het gesloopt en vervangen door een nieuwe
tweelaags achteraanbouw tegen het hoofdpand. Bij deze verbouwing werd
ook de indeling van het pand vrijwel geheel gewijzigd en is de ingang
licht gewijzigd.

Ligging:

Het pand is gelegen aan de zuidzijde van de Hinthamerstraat tussen de
Gasseltstraat en de Torenstraat. De Hinthamerstraat is al sinds de late
12de eeuw een van de drie belangrijke straten die het centrum van de
stad (de Markt) met het omliggende gebied verbinden. Het onderhavige
gedeelte van de Hinthamerstraat ligt niet ver buiten de oudste omwalling
van de stad, die uit de eerste helft van de 13de eeuw dateert. Met de
stadsuitbreiding in de eerste helft van de 14de eeuw werd ook het meer
oostelijke gedeelte van de straat, waaraan het betreffende pand ligt,
binnen de stadsmuren getrokken.

Het gebouw beslaat samen met de recente aanbouw aan de achterzijde het
hele perceel. Het gebouw wordt aan beide zijden begrensd door
buurpanden. Het langgerekte perceel ligt aan de achterzijde tegen een
achterbouw van Torenstraat 3. 

Beschrijving

Algemeen (hoofdvorm, kap):

Het hoofdhuis heeft een langwerpige rechthoekige plattegrond. Hierachter
maakt de rechter perceelsgrens een kleine sprong naar rechts. Het
achterterrein is bebouwd met een vrij forse tweelaags aanbouw uit 1992. 
Het hoofdhuis omvat een hoge begane grond, een verdieping en een zolder.
Voorheen is het ingedeeld geweest in een voor- en een achterhuis, wat
nog te zien is aan een insteekverdieping in het achterhuis, en aan een
sprong in de balklagen van verdieping en zolder, die beide in het
achterhuis iets hoger liggen. Het dak is een zadeldak met een wolfseinde
aan de voorzijde en een schild aan de achterzijde. Het dak is gedekt met
rode oud-Hollandse pannen. Achteraan het rechter dakvlak en middenop het
achter-dakschild staan in de goot kleine houten dakkapellen met platte
daken. 

Voorgevel:

De voorgevel is een symmetrische gepleisterde lijstgevel daterend van
omstreeks 1860. Op de begane grond is er een hoge winkelpui van rond
1900. Deze heeft een borstwering met hardstenen plint, houten pilasters
aan de zijkanten op de penanten en houten colonetten ter weerszijden van
een recent gemoderniseerde middeningang. De pilasters en colonetten
ondersteunen de houten puilijst, die de vorm heeft van een hoofdgestel
met architraaf, fries en kroonlijst met kleine consoles eronder en grote
consoles aan de uiteinden. 

Boven de pui is een vlak gepleisterd gedeelte met langs de bovenzijde
een gepleisterde cordonlijst. Hierboven is de gevel voorzien van
horizontale schijnvoegen in het pleisterwerk. Op de verdieping bevinden
zich boven de lijst twee vensters met gepleisterde profileringen
eromheen. De kozijnen hebben een duivenjager-profiel en bevatten
T-schuiframen. Op de tweede verdieping zijn twee lagere vensters met
dezelfde profileringen, maar met een lager vierkant formaat,
gepleisterde lekdorpels en vierruits schuiframen. De gevel wordt
afgesloten door een classicistisch hoofdgestel met een gepleisterde
architraaf en fries en een geprofileerde houten kroonlijst. De
kroonlijsten van beide buurpanden, die iets lagere voorgevels hebben,
steken voor een klein deel door over het fries van Hinthamerstraat
73-75. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is vanuit de openbare ruimte niet zichtbaar, maar volgens
een beschrijving van de afdeling BAM uit 1992 betreft het een oude
gepleisterde lijstgevel. Volgens de bouwtekening uit 1992 bevindt zich
op de verdieping iets links van het midden een venster met een dubbel
draairaam. 

Ruimtelijke indeling:

De indeling van het pand is sterk gewijzigd in 1994. Alleen de oude
indeling in verdiepingen is gehandhaafd, inclusief de insteek in het
achterhuis en de verdiepingsbalklagen daarboven die hoger liggen dan in
het voorhuis. Omdat de achtergevel voor een deel is weggebroken loopt de
ruimte van de begane grond en de insteek door in de achteraanbouw uit
1992.

Constructies:

Volgens het rapport door de afdeling BAM uit 1992 zijn de volgende
constructies in het pand aanwezig. De beide zijmuren zijn blijkens
enkele balkankers gemeenschappelijk met het buurpand. Het pand omvat
vijf traveeлn, waarvan er drie een voorhuis vormen en twee een
achterhuis. Bouwsporen van een stenen dwarsmuur zijn niet aangetroffen:
vermoedelijk bestond de afscheiding uit een houten wand, blijkens een
aangetroffen pengat in het midden van een moerbalk. De balklaag van de
insteekverdieping is enkelvoudig.

De balklaag boven de hoge begane grond bestaat uit moer- en
kinderbinten. De achterste moerbalk in het achterhuis heeft een afgehakt
sleutelstuk met een ojief-profiel en is voorzien van een gefigureerde
vroeg 17de-eeuwse schildering op een rode ondergrond. De kinderbinten en
de overige moerbalken zijn okergeel. De zolderbalklaag bestaat eveneens
uit moer- en kinderbinten, met in het achterhuis enkele eenvoudige
sleutelstukken die een houtskeletconstructie hebben vervangen. De gave
laatmiddeleeuwse kap heeft eiken dekbalkjukken en eiken sporenparen met
hanebalken en gekraste telmerken. 

Interieurelementen:

In de rechter zijmuur zit iets onder de insteek een kaarsnis.

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 75 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een gepleisterde lijstgevel van rond 1860.

 

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de late middeleeuwen, herkenbaar aan de
samengestelde balklagen en de kapconstructie, waarin bij diverse
verbouwingen moderniseringen zijn doorgevoerd. De inbouw van een
insteekverdieping in de 18de of 19de eeuw, de lijstgevel van rond 1860
en de winkelpui van omstreeks 1900 zijn daarvan de meest duidelijke
uitingen. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de–17de eeuw waarin diverse vernieuwingen
herkenbaar zijn uit verschillende historische perioden. De winkelpui is
typisch voor de periode waarin de Hinthamerstraat, net als een aantal
andere belangrijke straten in de Bossche binnenstad echte winkelstraten
werden.

Het object Hinthamerstraat 75, bestaande uit een hoofdhuis uit de
15de-17de eeuw met een lijstgevel van rond 1860 en een winkelpui van
rond 1900, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 75	     	’s-Hertogenbosch,
GMSP II

  PAGE  1 

