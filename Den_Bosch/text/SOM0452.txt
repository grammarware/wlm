’s-Hertogenbosch

Korte Putstraat 18-20

Kadastraal	: ’s Hertogenbosch, H-4919

Monumentnr.     : SOM0452

Huidige functie	: horeca-bovenwoning	Bouwjaar	: XIXA, oudere kern

Architect	: 

Oorspr.functie	: woon-werkhuis

 

Verbouwingen	: 1933, XXd

Archief		: Gemeente ’s-Hertogenbosch, afdeling BAM

Datum document: 19-11-2007



globale aanduiding van het perceel

Context

(Bouw)historie:

Het pand Korte Putstraat 18-20 dateert in hoofdvorm uit de eerste helft
van de 19de  eeuw. In die periode is een ouder pand ter plaatse verbouwd
en voorzien van een nieuwe voorgevel. Mogelijk zijn er intern nog
onderdelen van deze oudere kern bewaard gebleven. De huidige indeling
van de pui is in 1933 tot stand gekomen. Een venster met dubbele ingang
werd vervangen door een poort met bovenlicht en inrijdeuren. Over de
meer recente wijzigingen is geen documentatie voorhanden. Duidelijk is
dat de vensterinvullingen op de verdiepingen in het laatste kwart van de
20ste of begin 21ste eeuw vernieuwd zijn en dat er op de begane grond
doorbraken zijn naar het rechter buurpand, nr. 22. De begane grond van
het pand is in gebruik als restaurant en op de verdieping is een woning.

Ligging:

Het pand ligt op een rechthoekig en langgerekt perceel aan de oostelijke
zijde van de Korte Putstraat. Het perceel op de kadastrale minuut uit
1823 komt overeen met het huidige perceel. Op deze kaart is ook te zien
dat de oppervlakte van het voorhuis met vast achterhuis overeen komt met
het huidige voorhuis en achterhuis. Het op deze kaart aangegeven
binnenplaatsje is in de huidige toestand overdekt en op het achtererf
staan jongere aanbouwen onder een plat dak.

Oorspronkelijk heette de Korte Putstraat (en waarschijnlijk de Lange
Putstraat ook) Gorterstraat, wat verwijst naar grutters. In de 20ste
eeuw zijn veel van de panden aan deze straat verbouwd ten behoeve van
horeca.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Het geheel
omvat een hoge begane grond, verdieping en zolder met borstwering.
Tussen de vloeren van het voor- en achterhuis zit een niveauverschil,
waardoor het achterhuis een tussenverdieping heeft. Voor- en achterhuis
worden gedekt door een zadeldak met een voordakschildje en de nok haaks
op de voorgevel. Dit dak is gedekt met gesmoorde pannen. Het achtererf
is tegenwoordig geheel bebouwd (ййnlaags met platte daken).

Voorgevel:

De voorgevel is opgetrokken in baksteen (kruisverband) en is
geschilderd. Links op de begane grond is de ingang tot de woning op de
verdieping. Deze bevat het oorspronkelijke kozijn met bovenlicht en
fraai uitgevoerde paneeldeur uit het eerste kwart van de 19de eeuw. In
het bovenlicht is recent een decoratief glas-in-loodraam aangebracht.
Rechts van deze ingang zit de ingang tot het restaurant op de begane
grond. Deze brede ingang (voormalige garagedeur) bevat dubbele deuren en
een breed gedeeld bovenlicht met twee 4-ruits raampjes. Boven beide
gevelopeningen op de begane grond zit een rollaag. Op de verdieping
zitten twee vensters met vernieuwde kozijnen en nieuwe dubbele
draairamen met bovenlicht. Deze twee vensters worden op de
zolderverdieping herhaald zonder bovenlicht. Boven alle vier de
vensteropeningen zit een rollaag. De gevel wordt afgesloten door een
hoofdgestel met architraaf, fries en kroonlijst.

Zijgevels:

Het pand wordt aan beide kanten begrensd door bebouwing. Ter hoogte van
de kapverdieping is er tussen het gevelwerk van nr. 18-20 en nr.14-16
een opening zichtbaar. Hier sluiten beide gevel niet op elkaar aan.
Mogelijk duidt dit op de oorspronkelijke aanwezigheid van een osendrup.

Achtergevel:

De achtergevel is niet in zijn geheel zichtbaar vanuit de openbare
ruimte. In een documentatierapport uit 1979 wordt er het volgende over
deze gevel vermeld: De achtergevel is een gepleisterde topgevel met top-
en schouderstukken. In de top zit een klein venster en hier onder twee
vensters met 6-ruits schuifraam. Zo is de gevel ook zichtbaar op een
foto uit 1989.

Ruimtelijke indeling:

Over de ruimtelijke indeling van het pand is weinig documentatie
voorhanden. Er is alleen bekend dat de trap (XIX) zich tegen de linker
zijmuur van het voorhuis bevindt en dat er een rookkanaal rechts in het
voorhuis zit. In het achterhuis zit er een rookkanaal tegen de linker
zijgevel.

Constructies:

In een documentatierapport uit 1979 is over de constructies van het pand
het volgende opgenomen: Het voorhuis heeft drie balkvakken moer- en
kinderbalken, het achterhuis twee. In het achterhuis zijn nog consoles
aanwezig. De kap met voordakschild heeft eiken dekbalkjukken met
schaarspanten met balk en gordingen (19de of 20ste eeuw). Over de
zijmuren is geen documentatie voorhanden. 

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Korte Putstraat 18-20 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het huidige perceel komt overeen met dat op de
kadastrale minuut uit 1823. De gevelwanden van de Korte Putstraat vormen
vrijwel in hun geheel een fraai historisch ensemble. De lijstgevel uit
de eerste helft van de 19de eeuw van Korte Putstraat 18-20 past met zijn
schoon metselwerk goed binnen dit ensemble. De voorgevel heeft dan ook
architectonische waarde.

2. Bouw- en/of kunsthistorische waarden

Achter de lijstgevel uit de eerste helft van de 19de eeuw gaat een
oudere kern schuil. Er zijn in het pand nog onderdelen (oude zijmuren,
kap, balklagen) van deze oudere kern bewaard gebleven. Vanwege deze oude
kern heeft het pand hoge bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm redelijk gaaf 19de-eeuws woon-werkhuis van het Bossche
type (voorhuis met vast achterhuis) met een oudere kern. Het pand is
representant van de ontwikkeling in de 19de eeuw, toen veel oude huizen
aan de belangrijke straten in Den Bosch geheel of gedeeltelijk vernieuwd
werden en een nieuwe voorgevel kregen. 

Het object Korte Putstraat 18-20, bestaande uit woon-werkhuis uit de
eerste helft van de 19de eeuw met een oudere kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Korte Putstraat 18-20                         
        ’s-Hertogenbosch, GMSP II

  PAGE  1 

