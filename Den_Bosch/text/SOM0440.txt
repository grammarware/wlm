’s-Hertogenbosch

Hooge Steenweg 8-10

Kadastraal	: ’s Hertogenbosch, G-5678

Monumentnr.     : SOM0440

Huidige functie	: winkel-woning	Bouwjaar	: kern late middeleeuwen,
voorgevel XIXc

Architect	: 

Oorspr.functie	: woon-werkhuis

 

Verbouwingen	: 1918, 1923, 1924, 1928, 1948, 1978, 1990, 1993, 1995

Archief		: Gemeente ’s-Hertogenbosch, afdeling BAM

Datum document: 20-11-2007



						globale aanduiding van het perceel

Context

(Bouw)historie:

Het pand Hooge Steenweg 8-10 bevat op de begane grond een winkel, met op
de verdiepingen woonruimte. Van oorsprong bestaat het gebouw uit twee
naast elkaar gelegen smalle huizen. Het linker huis werd vroeger “
’t Gulden Kruis” genoemd, terwijl het rechter “het Schaexburt”
(1637) en “de Nieuwe Gulden Poort” (1772) werd genoemd. De huizen
dateren in oorsprong waarschijnlijk uit de 14de of 15de eeuw. Het
rechter huis was iets breder, en is mogelijk ouder dan het linker. In de
15de eeuw is het rechter huis verbouwd, waarbij een stenen
scheidingsmuur tussen voor- en achterhuis werd gebouwd, met in het
voorhuis een insteekverdieping.

In 1822 was in het pand een grutterswinkel gevestigd van Petrus de
Gruijter. Dit bedrijf zou tot halverwege de 20ste eeuw in het pand
gevestigd blijven, maar ondertussen was het bedrijf uitgegroeid tot een
concern met honderden winkels en eigen fabrieken. Het pand heeft als
bakermat van het bedrijf aanzienlijke cultuurhistorische waarde. Helaas
is van de grutterswinkel voor zover bekend niets meer herkenbaar in het
pand. De achtergevel van het linker huis werd in de eerste helft van de
19de eeuw ongeveer twee meter naar achter verplaatst. De twee huizen
zijn tussen 1822 en ca. 1900 samengevoegd. Vermoedelijk gebeurde dat
rond het midden van de eeuw, toen de gevels werden vervangen door een
gepleisterde lijstgevel. De winkel op de begane grond werd diverse malen
verbouwd, onder andere rond 1900, in 1923, en later in de 20ste eeuw nog
enige malen. De winkelruimte breidde hierbij naar achter uit in een
eenlaags aanbouw op het achtererf. 

In 1948 zijn de twee aparte steile kappen, die tijdens de oorlog waren
beschadigd, vervangen door ййn brede kap. 

De indeling van het pand is op de verdiepingen gewijzigd toen in 1993
appartementen in het pand werden gevestigd. De inpandige trap werd
hierbij vervangen door externe trappen aan de achterzijde. 

Ligging:

Het gebouw is gelegen aan de zuidwestzijde van de Hooge Steenweg in een
gesloten gevelwand. Deze straat is gelegen in de oude 13de-eeuwse kern
van de stad. Vanouds is het ййn van de drie hoofdstraten die het
historische hart van de stad, de Markt, met het omliggende gebied
verbinden. Vanaf de Markt, die een honderdtal meters van het onderhavige
pand vandaan ligt, loopt de straat naar het noordwesten. De naam Hooge
Steenweg heeft een oude oorsprong en duidt aan dat deze weg relatief
hoog ligt en al relatief vroeg bestraat was. De weg loopt vanouds
bovenop een natuurlijke dekzandrug, waarop bij de hoek met het Tweede
Korenstraatje het hoogste punt van de stad ligt. Al in de 13de-14de eeuw
werden hier stenen huizen gebouwd. Dit gebeurde op grote percelen die
aan de westzijde tot aan de lager gelegen Karrenstraat liepen. In de
volgende eeuwen zijn deze grote percelen stukje bij beetje opgesplitst
in kleinere kavels. Dit geldt ook voor het onderhavige perceel, dat is
afgesplitst van een groter perceel dat ook het rechter buurpand nr.12
omvatte. Tegenwoordig grenst het perceel aan de achterzijde aan eenlaags
achterbouwen van het achterliggende perceel aan de Karrenstraat. 

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar rechts wegloopt. De linker zijmuur maakt halverwege een
lichte knik naar binnen. Het pand bevat kelders, hoge begane grond,
verdieping en zolder. De achtergevel is op de begane grond gesloopt in
verband met de eenlaags uitbouw aan de achterzijde. Daarboven is de
gevel in tweeлn gedeeld, waarbij het bredere linker deel (noord) iets
verder naar achter staat dan het rechter deel (zuid). Hieraan is de oude
indeling in twee huizen nog herkenbaar. Intern is die indeling nog te
zien in de kelders en in de tussenmuur aan de achterzijde op de
verdieping en de zolder. Het zadeldak heeft aan de voorzijde een
wolfseind en is gedekt met rode muldenpannen.  

Voorgevel:

De voorgevel is een gepleisterde lijstgevel van vier vensterassen breed,
daterend uit de 19de eeuw. Voor de gevel ligt aan de rechterzijde een
recent kelderluik. Op de hoge begane grond bevindt zich een recente
winkelpui. Daarboven is de gevel gepleisterd en voorzien van horizontale
schijnvoegen. Op verdieping bevindt zich een gepleisterde cordonlijst,
met direct erboven vier vensters voorzien van kozijnen met kwarthol
profiel en enkelruits schuiframen. De vier vensters op de tweede
verdieping zijn van het zelfde type, maar dan lager zijn uitgevoerd en
voorzien van afzonderlijke lekdorpels. De gevel wordt afgesloten door
een classicistisch hoofdgestel met gepleisterde architraaf en fries en
houten kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet vanuit de openbare ruimte zichtbaar. 

Ruimtelijke indeling:

Volgens een ongedateerd rapport van de afdeling BAM liggen onder het
pand twee langwerpige kelders naast elkaar, daarmee nog de
oorspronkelijke verdeling in twee huizen markerend. De linker kelder is
smaller dan de rechter. De kelders zijn via een doorgang verbonden en de
rechter is via een luik toegankelijk vanaf de straat. Een bouwtekening
uit 1993 geeft het volgende beeld van de verdere indeling van het pand.
De hoge begane grond bevat een grote winkelruimte, die doorloop tot in
de achteraanbouw. De verdiepingen zijn sinds de verbouwing van 1993
bereikbaar vanuit het achterliggende pand aan de Karrenstraat. De
indeling op de verdiepingen is in dat jaar gewijzigd, waarbij alleen de
oude tussenmuur tussen de twee voormalige huizen aan de achterzijde is
gehandhaafd. Ook twee rookkanalen tegen de rechter zijmuur zijn
gehandhaafd. 

Constructies:

Volgens het rapport van de afdeling BAM bevat het pand de volgende
constructies. In de kelder onder het voormalige rechter woonhuis lijken
nog bouwsporen van de voormalige dwarsmuur aanwezig te zijn. De linker
zijmuur is in de kelder mogelijk nog 14de-eeuws, maar het opgaande werk
is jonger. De muur is boven de begane grond gemeenschappelijk met het
buurpand. Op de begane grond bevindt zich een versnijding in deze muur,
wat er op duidt dat er oorspronkelijk mogelijk twee zelfstandige
zijmuren zijn geweest. De rechter zijmuur is eveneens gemeenschappelijk
met het buurpand.

In het rechter gedeelte van het pand bestaat de verdiepingsbalklaag uit
vijf vakken met moer-en kinderbinten. Bij de oplegging van de moerbalken
zijn sleutelstukken met peerkraalversiering toegepast. Alleen bij de
eerste balk rechts is er een afwijkend profiel. In het tweede vak bevond
zich tegen de rechterzijmuur een raveling voor een stookvloertje op de
verdieping. In het linker gedeelte bestaat de eerste verdiepingsbalklaag
grotendeels uit hergebruikt materiaal. Ongeveer halverwege het pand
bevindt zich de trapraveling. Een deel van de wrong van de Engelse trap
(XIX) is bewaard gebleven. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hooge Steenweg 8-10 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. Het pand heeft extra stedenbouwkundige waarde omdat
het herkenbaar is als samenvoeging van twee oude huizen. De gevelwanden
van de Hooge Steenweg vormen voor een groot deel een fraai historisch
ensemble. Daarnaast heeft het pand architectonische waarde omdat het met
zijn hoofdvorm en 19de-eeuwse voorgevel duidelijk herkenbaar is als
historisch huis.

2. Bouw- en/of kunsthistorische waarden

Het pand heeft bouwhistorische waarde vanwege de oude zijmuren en
tussenmuur, de kelders en de eerste verdiepingsbalklaag uit de late
middeleeuwen. In de loop der eeuwen heeft het pand verschillende
verbouwingen ondergaan. Onder andere de 19de-eeuwse lijstgevel en de kap
uit 1948 getuigen hiervan. Tevens van belang is dat de (19de-eeuwse)
samenstelling uit twee afzonderlijke panden nog duidelijk herkenbaar is
in de structuur.Aan vullende bouwhistorische waarde is gelegen in het
feit dat het gaat om een samenvoeging van twee panden. 

3. Cultuurhistorische waarden

Het gebouw heeft cultuurhistorische waarde als zijnde van oorsprong
dubbel woon-werkhuis uit de late middeleeuwen, waarin diverse
wijzigingen herkenbaar zijn uit verschillende historische perioden.
Aanzienlijk cultuurhistorische waarde is ook gelegen in het feit dat in
dit pand de eerste grutterswinkel van Petrus de Gruijter was gevestigd.
Deze zaak groeide in de 20ste eeuw uit tot een groot kruideniersconcern.

Het object Hooge Steenweg 8-10, van oorsprong bestaande uit twee huizen
die in de 19de eeuw zijn samengevoegd, met een 19de–eeuwse lijstgevel,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hooge Steenweg 8-10	’s-Hertogenbosch, GMSP
II

  PAGE  5 

