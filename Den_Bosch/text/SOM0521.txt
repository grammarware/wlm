’s-Hertogenbosch

Vughterstraat 87

Kadastraal	: ’s Hertogenbosch, G-2909

Monumentnr.     : SOM0521

Huidige functie	: winkel-woning	Bouwjaar	: XIXA, kern XV-XVI

Architect	: 

Oorspr.functie	: woon-werkhuis

 

Verbouwingen	: 1905, 1978

Archief		: Gemeente ’s-Hertogenbosch, afdeling BAM

Datum document: 12-07-2007



                                                                        
globale aanduiding van het perceel

 Context

(Bouw)historie:

Het pand Vughterstraat 87 stond vroeger eerst bekend onder de
historische naam “Sint Jacob” en later als “Het Ancker”
(brouwerij). In de 19e eeuw werd het pand verbouwd tot een herenhuis.
Intern zijn er nog elementen van de oudere (XV-XVI) kern bewaard
gebleven, zoals de samengestelde verdiepingsbalklagen en oude kelders.
Begin 20e eeuw (1905) onderging het pand nog een aantal wijzigingen
waarvan vooral in het interieur nog een aantal stilistische onderdelen
bewaard zijn gebleven. De begane grond van het pand is nu in gebruik als
winkel en op de verdiepingen wordt gewoond.

In 1978 is de kap van het vaste achterhuis vernieuwd en is de
binnenplaats gedeeltelijk overkapt. Het pand is in de jaren 1986-1987
verbouwd tot winkel/kantoor op de begane grond en twee woningen op de
verdiepingen. Hierbij is de indeling van het pand (tussenmuren en
trappen) gewijzigd.

Ligging:

Het pand ligt op een smal perceel aan de noordelijke zijde van de
Vughterstraat, binnen de tweede ommuring uit de 14e eeuw en vlakbij de
voormalige Vughterbinnenpoort (gesloopt begin 19e eeuw). Aan de
achterzijde grenst het perceel aan de Dieze. Het geheel is onderdeel van
een gevelwand met voornamelijk 19e-eeuwse gevels. Veel van deze panden
aan de Vughterstraat hebben een oudere, soms middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14e eeuw is en vanuit het zuiden van ’s-Hertogenbosch naar de Markt
loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis, binnenplaats, los
achterhuis (zomerkeuken) en achtererf tot aan de Dieze. Het hoofdhuis
bevat kelders, begane grond, verdieping en zolderverdieping met
borstwering en vliering onder een zadeldak met dakschild aan de
voorzijde. Het dak is gedekt met rode pannen. De kelder is door de
fundering van de brandmuur in een voor- en achterkelder verdeeld en
onder de gang op de begane grond zit nog een klein keldertje.

Het losse achterhuis bestaat uit een begane grond en een zolder onder
een zadeldak met voordakschild, gedekt met rode pannen.

Voorgevel:

De voorgevel is opgetrokken in baksteen en is geschilderd. Op de begane
grond heeft het pand boven een hardstenen band twee vensters met
schuifraam en bovenlicht met Jugendstil glas-in-lood (1905). 

Rechts hiervan de ingang met paneeldeur met lichtpanelen en bovenlicht
met Jugendstil glas-in-lood (1905). 

Op de eerste verdieping twee vensters met dubbele draairamen met roede
en bovenlicht met roede (geheel nieuw) en op de zolderverdieping twee
vensters met dubbele draairamen met 6-ruits roedeverdeling (eveneens
nieuw). Boven alle gevelopeningen zit een strek. Ter plaatse van de
verdiepingsvloer en de zolderverdiepingsvloer zijn ankers zichtbaar.
Deze duiden op de aanwezigheid van een samengestelde balklaag.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is vanaf de openbare weg slechts gedeeltelijk zichtbaar.
Deze gevel is een gepleisterde topgevel met top- en schouderstukken en
vlechtingen (zichtbaar op tekening uit 2005). De vensterindeling van de
begane grond en de verdieping zijn niet duidelijk zichtbaar. Uit
documentatie blijkt dat deze gevel in 2005 gewijzigd is. Op tekening
(2005) is de achtergevel als volgt weergegeven: Links op de begane grond
een ingang met bovenlicht. Rechts hiervan een breed venster. Op de
verdieping twee vensters en ter plaatse van de zolderverdieping ййn
venster. In de geveltop zijn schuin geplaatste staafankers zichtbaar.
Deze duiden op de (oorspronkelijke) aanwezigheid van gordingen. 

Ruimtelijke indeling: 

Naar aanleiding van tekeningen uit 1984 kan er het volgende gezegd
worden over de ruimtelijke indeling van het pand: De begane grond is
geheel in gebruik als winkel/kantoor. Op de scheiding van het voorhuis
met het vaste achterhuis ligt de trap naar de verdieping. Tegen de
rechter zijmuur loopt een lange gang naar het achtererf. Vanuit deze
gang zijn de woningen op de verdiepingen bereikbaar. De huidige trappen
zijn alle vernieuwd en verplaatst. Op de eerste verdieping is een
woning, net als op de zolderverdieping. Beide woningen hebben een
woonkamer met keuken aan de voorzijde, de trap met hal op de scheiding
met het voorhuis en slaapvertrekken en sanitair aan de achterzijde, in
het achterhuis. Voor de verbouwing in 1986-1987 bevonden alle
stookplaatsen zich tegen de linker zijmuur.

Constructies:

In het rapport van de afdeling BAM (1978) is het volgende opgenomen met
betrekking tot de constructies van het pand: De balklagen bestaan, zowel
in het voor- als achterhuis, uit drie vakken met moer- en kinderbinten.
De kap met voordakschild heeft grenen schaarspanten met balk. De sporen
zijn van eiken. De zolderbalklaag van het losse achterhuis is
enkelvoudig. De kap met voordakschild van deze voormalige zomerkeuken
heeft grenen schaarspanten met twee balken en korbeels.

Over de zijmuren is geen documentatie voorhanden. Waarschijnlijk heeft
het pand gemeenschappelijke zijmuren met de buurpanden.

Interieurelementen

In het rapport van de afdeling BAM (1978) wordt het volgende over
waardevolle interieurelementen gezegd: De voor- en tussenkamer van het
voorhuis hebben een gehoute betimmering uit 1905 en zwarte marmeren
schoorsteenmantels. Daarnaast zijn er in deze ruimtes nog paneeldeuren
en een stucplafond uit dezelfde periode aanwezig. In de gang zit boven
de voorkamerdeur een houten cartouche (ca. 1905). In het interieur van
het losse achterhuis zit nog een schouw en een kastenwand uit de 19e
eeuw.

Erf, bijgebouwen, diversen:

Los achterhuis (zie Algemeen) op het achtererf, tegenwoordig door middel
van het overbouwde binnenplaatsje met het hoofdpand verbonden. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 87 vormt een goed geheel met de historisch
gebouwde omgeving. Als voormalig 19e-eeuws woonhuis, gelegen binnen de
in het begin 19e eeuw gesloopte Vughterbinnenpoort uit de 14e eeuw, en
gesitueerd op een oud kavel dat doorloopt tot aan de Dieze, heeft het
pand stedenbouwkundige waarde. Dit oude kavel verwijst namelijk naar de
historische verkavelingsstructuren in dit gedeelte van de binnenstad van
’s-Hertogenbosch. De gave 19e-eeuwse voorgevel is een goed voorbeeld
van eenvoudige woonhuisarchitectuur uit die periode.

2. Bouw- en/of kunsthistorische waarden

Als voormalig 19e-eeuws herenhuis met een oudere kern (XV-XVI), waarvan
nog diverse elementen (balklagen, kelders) bewaard zijn gebleven, heeft
het pand bouwhistorische waarde. De nog aanwezige vroeg 20e-eeuwse
interieurelementen kenmerken niet alleen de ingrijpende verbouwing uit
1905, maar vertegenwoordigen ook een kunsthistorische waarde.

3. Cultuurhistorische waarden

Vughterstraat 85 heeft cultuurhistorische waarde als (voormalige)
brouwerij aan de Dieze en als representant van de ontwikkelingen in de
tweede helft van de 19e eeuw, toen vele oude huizen langs de
belangrijkste straten in Den Bosch geheel of gedeeltelijk werden
vernieuwd en vaak van nieuwe voorgevels werden voorzien, en als nog goed
als zodanig herkenbaar 19e-eeuws woonhuis.

Het object Vughterstraat 87, bestaande uit een 19e-eeuws herenhuis (kern
XV-XVI)  met voorhuis, vast achterhuis en losse zomerkeuken, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Vughterstraat 87                              
          ’s-Hertogenbosch, GMSP II

  PAGE  1 

