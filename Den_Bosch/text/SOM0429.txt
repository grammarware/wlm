’s-Hertogenbosch

Hinthamerstraat 41-43

Kadastraal	: ’s Hertogenbosch, H-5586

Monumentnr.     : SOM0429 

Huidige functie	: winkel-woning	Bouwjaar	: XV-XVI (kern), voorgevel
ca.1870

Architect             : 

Oorspr.functie	: woon-werkhuis

 

Verbouwingen	: 1971, 1992, 1998

Archief		: Gemeente ’s-Hertogenbosch, afdeling BAM

Datum document: 12-07-2007



						globale aanduiding van het perceel

	Context

(Bouw)historie:

Het pand Hinthamerstraat 41-43, vanouds genaamd “de Roode Engel”,
bevat een winkel op de begane grond en woonruimte op de verdiepingen.
Het gebouw dateert in kern uit de 15de of 16de eeuw, maar de plek was
hoogstwaarschijnlijk al eerder bebouwd. Een samengestelde eerste
verdiepingsbalklaag met peerkraalsleutelstukken voorin het pand getuigen
nog van de ouderdom van de bouwkundige kern. Rond 1870 werd de voorgevel
verbouwd tot een gepleisterde lijstgevel. Waarschijnlijk werd toen ook
de kap verhoogd, maar deze is er in de 20ste eeuw afgesloopt en
vervangen door een plat dak. Rond 1900 werd een winkelpui gebouwd, in de
tijd dat de Hinthamerstraat een echte winkelstraat werd. Gedurende de
20ste eeuw is het achterterrein steeds verder bebouwd, en heden is het
geheel gevuld met een eenlaags aanbouw. In 1970 werd het pand op de
begane grond samengevoegd met het linker buurpand (nr.45), teneinde een
grote winkelruimte te creлren, die helemaal doorliep in de
achteraanbouwen. In de muur tussen de hoofdhuizen werden twee forse
doorgangen gemaakt. De winkelpui is meerdere malen gewijzigd.

Ligging:

Het pand is gelegen aan de zuidzijde van de Hinthamerstraat. De
Hinthamerstraat is al sinds de late 12de eeuw een van de drie
belangrijke straten die het centrum van de stad (de Markt) met het
omliggende gebied verbinden. Het onderhavige gedeelte van de
Hinthamerstraat ligt niet ver buiten de oudste omwalling van de stad,
die uit de eerste helft van de 13de eeuw dateert. Bij de
stadsuitbreiding in de eerste helft van de 14de eeuw kwam ook het meer
oostelijke gedeelte van de straat binnen de stadsmuren te liggen. Het
gebouw staat voorop een langgerekt perceel. Het wordt aan beide zijden
begrensd door de buurpanden. Aan de achterzijde is er een jongere
eenlaags aanbouw, die eindigt tegen een achteraanbouw behorende bij
Kerkstraat 32.

Beschrijving

Algemeen (hoofdvorm, kap):

Het pand bestaat van oorsprong uit een diep voorhuis met een ondiep vast
achterhuis, op een langwerpige rechthoekige plattegrond. Het achterhuis
is iets smaller doordat de linker zijmuur hier een kleine sprong naar
binnen maakt. Het pand bevat een hoge begane grond, verdieping en lagere
tweede verdieping onder een plat dak dat met mastiek is gedekt. Achter
het hoofdhuis staat een diep eenlaags bouwvolume met plat dak uit de
20ste eeuw. 

Voorgevel:

De voorgevel is een symmetrische gepleisterde lijstgevel van twee
vensterassen breed, daterend van omstreeks 1870. Op de begane grond is
er tussen penanten een grote gevelopening met een pui uit 1998.
Hierboven bevindt zich een puilijst die hoort bij een winkelpui van rond
1900. Ter weerszijden heeft deze vooruitstekende elementen met een
decoratieve profilering en trigliefen in het voorvlak, en daartussen is
er een fries met een waterlijst. Daarboven bevindt zich de borstwering
van de verdieping, die aan de bovenzijde afgesloten wordt door een
cordonlijst, met daarboven twee vensters. Deze vensters hebben
geprofileerde omlijstingen met uitgezette bovenhoeken met
vooruitstekende punten, en middenop gestileerde kuiven. De kozijnen
hebben een kwarthol profiel en afgeronde bovenhoeken, en zijn gevuld met
T-draairamen met gekleurd glas-in-lood in de bovenlichten. Op de tweede
verdieping is er ook een cordonlijst met twee dergelijke vensters. Deze
vensters zijn echter lager, en bevatten dubbele draairamen. De
kuifelementen ontbreken hier. Onder de cordonlijst zijn er decoratieve
gepleisterde velden met verdiepte groeven. De gevel wordt afgesloten
door een fraai gedetailleerd classicistisch hoofdgestel van hout, dat is
voorzien van een tandlijst en klossen onder de kroonlijst. Tegen de
kroonlijst is recent een slecht bijpassende beplanking getimmerd.
Opmerkelijk is dat de kroonlijst vrij goed aansluit bij die van het
linker buurpand, terwijl de gevel van dat pand tot en met het fries iets
verder terug ligt. Ook de gevel van het rechter pand ligt iets terug ten
opzichte van de gevel van het onderhavige gebouw. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het pand is vanuit de openbare ruimte niet zichtbaar.
Getuige aantekeningen uit het archief van de afdeling BAM is de oude
achtergevel niet meer aanwezig. 

Ruimtelijke indeling:

Over de ruimtelijke indeling is nauwelijks documentatie aangetroffen.
Bouwtekeningen vanaf 1970 tonen geen opgang naar de verdieping.
Waarschijnlijk was deze in het linker buurpand gevestigd. 

Constructies:

De linker zijmuur is gemeenschappelijk met het buurpand. Waarschijnlijk
geldt dat ook voor de rechter zijmuur. De linker zijmuur maakt een
sprong naar binnen bij de overgang van het voor- naar het achterhuis. Op
de begane grond is de brandmuur verwijderd; in hoeverre er nog delen van
zijn behouden op de verdiepingen is niet bekend. Bij een opname door de
afdeling BAM in 1991 is in het voorhuis een samengestelde eerste
verdiepingsbalklaag waargenomen met deels afgehakte
peerkraalsleutelstukken en eiken vloerdelen. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 41-43 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een lijstgevel van rond 1870. 

2. Bouw- en/of kunsthistorische waarden

Het pand heeft bouwhistorische waarde als zijnde historisch huis met een
bouwkundige kern uit de 15de-16de eeuw, waarin bij diverse verbouwingen
moderniseringen zijn doorgevoerd. De lijstgevel van rond 1870 is daarvan
de meest duidelijke uiting.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de–16de eeuw waarin diverse vernieuwingen
herkenbaar zijn uit verschillende historische perioden. 

Het object Hinthamerstraat 41-43, van oorsprong bestaande uit een
voorhuis met vast achterhuis uit de 15de-16de eeuw met een lijstgevel
uit de tweede helft van de 19de eeuw, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 41-43		’s-Hertogenbosch,
GMSP II

  PAGE  1 

