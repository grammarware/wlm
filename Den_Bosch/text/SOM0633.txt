’s-Hertogenbosch

Kruisbroedersstraatje 42

Kadastraal	: ’s Hertogenbosch, G-4859

Monumentnr.     : SOM0633

Huidige functie	: woonhuis	Bouwjaar	: ca. 1800 (kern ouder)

Architect	: 

Oorspr.functie	: woonhuis

 

Verbouwingen	: 1981

Archief		: Gemeente ’s-Hertogenbosch, afdeling BAM

globale aanduiding van het perceel

Context

(Bouw)historie:

De Kruisbroedershof (ten westen van het Kruisbroedersstraatje) en naaste
omgeving is ontstaan door de vestiging van de Kruisbroeders daar in het
derde kwart van de 15de eeuw. Het straatje is dan ook genoemd naar de
bedienaars van de Catharinakerk, de Kruisbroeders. Het pand
Kruisbroedersstraatje 42 dateert van rond 1800 en heeft een oudere kern.
Van deze oudere kern zijn nog een aantal bouwonderdelen aanwezig die nog
niet nader onderzocht zijn (kelder, kapconstructie, draagconstructie).
Zeker is dat de voorgevel met de ontlastingsboog, die het Diezegewelf
ontlast, oud is (XVII-XVIII). Het pand is begin jaren tachtig van de
20ste eeuw gerestaureerd. Tijdens deze werkzaamheden is er een moerbalk
met sleutelstuk (XV-XVI) in het pand (in de noordoostelijke hoek van de
hoofdvleugel) aangetroffen. 

Ligging:

Het pand is gelegen op de hoek in het Kruisbroedersstraatje, buiten de
eerste stadsmuur uit de 13de eeuw en binnen de stadsmuur uit de 14de
eeuw. Omdat het pand op een knik in de straat ligt is de plattegrond
licht L-vormig. De hoofdvleugel van het woonhuis is over de Dieze
gebouwd, en ligt recht tegenover de oude pastorie.

Beschrijving

Algemeen (hoofdvorm, kap):

Het over de Dieze gebouwde pand heeft een nagenoeg rechthoekige
plattegrond met een kleine uitbouw aan de achterzijde en bestaat
feitelijk uit twee delen: Links het hoofdgedeelte over de Dieze met een
begane grond, verdieping en zolder. Rechts het zijgedeelte met een
kelder, verhoogd liggende begane grond, verdieping en een zolder. De
samengestelde kap loopt door over beide delen. Het dak is gedekt met
gesmoorde Opnieuw Verbeterde Hollandse pannen.

Voorgevel:

De voorgevel is opgetrokken in baksteen, is vier traveeлn breed en
heeft een (vernieuwde) hardstenen plint. Op de rechter hoek is het
metselwerk afgerond. Verder zijn er diverse bouwsporen aanwezig. Zo is
er op de begane grond een ontlastingsboog zichtbaar. Dwars hier door
heen zijn gevelopeningen gemaakt. Rechts in de gevel is een bouwnaad
zichtbaar met bovenin jonger metselwerk. Over de gehele gevel is het
oude metselwerk is op diverse plaatsen aangeheeld.

De indeling van de begane grond is van links naar rechts als volgt: twee
vensters met 8-ruits schuiframen met een hardstenen lekdorpel en een
rollaag boven het venster. Vervolgens de toegang tot de woning met
paneeldeur, bovenlicht, hardstenen dorpel en hardstenen neuten. Rechts
hiervan nog een 8-ruits schuifraam met (vernieuwde) hardstenen dorpel.
Alle kozijnen in deze bouwlaag hebben toognagels. Op de verdieping zijn
vier vensters met 6-ruits schuiframen zichtbaar. Al deze kozijnen zijn
voorzien van een duivejagerprofilering en toognagels. Onder deze
vensters een een aangesmeerde rollaag. Zowel boven de vensters in de
eerste bouwlaag als boven de vensters in de tweede bouwlaag staafankers.
De gevel wordt afgesloten door een eenvoudige kroonlijst.

Zijgevels:

De linker zijgevel is gepleisterd en heeft een (vernieuwde) hardstenen
plint. In het pleisterwerk zijn schijnvoegen aangebracht. Links in de
gevel is op de begane grond een venster met 6-ruits schuifraam en
(vernieuwde) hardstenen lekdorpel zichtbaar. Dit kozijn zal
oorspronkelijk een luik hebben gehad, gezien de duimen links in het
kozijn. Recht hierboven op de verdieping een venster met T-schuifraam en
een hardstenen lekdorpel. Deze zijgevel wordt afgesloten door een
eenvoudige kroonlijst die om de hoek doorloopt over de voorgevel. Links
gaat deze gevelafsluiting door over de voorgevel van het buurpand.

De rechter zijgevel is eveneens gepleisterd. Er zijn geen gevelopeningen
in deze gevel. Ter plaatse van de verdiepingsvloeren zijn staafankers
zichtbaar. Deze zijgevel wordt afgesloten door een daklijst.

Achtergevel:

De achtergevel is niet goed zichtbaar vanuit de openbare ruimte. Deze
gevel gaat over in de uitbouw van het pand en is geheel gepleisterd. De
openingen in de begane grond worden door een muur aan het zicht
onttrokken. Op de verdieping zijn twee gevelopeningen. Ter hoogte van de
verdiepingsvloeren zijn staafankers. De achtergevel wordt afgesloten
door een daklijst.

 

Ruimtelijke indeling:

Op tekeningen uit 1981 is de indeling van het pand als volgt
weergegeven: Er is in de plattegrond over alle lagen een duidelijke
scheiding zichtbaar tussen het hoofdgedeelte en het rechter zijgedeelte.
De ingang ligt in het hoofdgedeelte en komt uit in een hal. In deze hal,
tegen de zijmuur met het rechter gedeelte, ligt de trap naar de
verdieping. Er zijn twee stookplaatsen: een ligt tegen de linker
zijmuur, de ander tegen de rechterzijmuur. De trap van de verdieping
naar de zolder is ook in het hoofdgedeelte gesitueerd en ligt tegen de
achtergevel. De begane grond vloer en de zoldervloer van het rechter
gedeelte liggen iets hoger dan de vloeren van het hoofdgedeelte.

 

Constructies:

In een documentatierapport uit 1976 is het volgende opgenomen met
betrekking tot de constructie: Het keldertje heeft een enkelvoudige
balklaag. De kap, die over beide delen doorloopt, heeft nog een
dekbalkjuk met schaarspant en gording. De rest van de kap is vernieuwd.

Op tekeningen uit 1981 is te zien dat de balklagen in het pand
enkelvoudig zijn. In 2000 is er in het pand een oude moerbalk
aangetroffen in de hoog gesitueerde verdiepingsbalklaag boven de begane
grond, vermoedelijk daterend uit de 15de of 16de eeuw. Over de zijmuur
met het aangrenzende pand is geen documentatie voorhanden.
Waarschijnlijk is deze zijmuur gemeenschappelijk. 

Interieurelementen

In het documentatierapport uit 1976 wordt er over interieurelementen het
volgende gezegd: Op de begane grond is een binnendeur met vroeg
19de-eeuwse omlijsting. Op foto’s uit 2000, staan diverse binnendeuren
(paneeldeuren) en bedstede-deuren met florale beschilderingen (XIXa).
Behalve beschilderde deuren is het aannemelijk dat er ook een
beschilderd stucplafond op de begane grond is dat voor het grootste deel
is overgeverfd. Verder een betimmering rond het rechtse venster in de
voorgevel (XIXa).

Erf, bijgebouwen, diversen:

In de elleboog van het pand ligt een klein plaatsje.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Omdat het pand gelegen is op de hoek van het Kruisbroedersstraatje en
gedeeltelijk over de Dieze heen is gebouwd heeft het pand
stedenbouwkundige waarde. Deze situering zorgt er tevens voor dat het
woonhuis zeer beeldbepalend is. Het gebouw past met zijn eenvoudige doch
zorgvuldig uitgevoerde architectuur goed in het gevelbeeld van het
Kruisbroedersstraatje.

2. Bouw- en/of kunsthistorische waarden

Het geheel heeft bouwhistorische waarde als een vroeg 19de-eeuws
woonhuis met bouwhistorische elementen van een oudere kern. De
ontlastingsboog in de voorgevel en de moerbalk in het inwendige zijn de
meest duidelijke overblijfselen van deze oudere kern. In het interieur
zijn diverse waardevolle 19de-eeuwse interieuronderdelen bewaard
gebleven, zoals de paneeldeuren met beschildering en het deels
beschilderde stucplafond. Deze nog gave en typisch vroeg 19de-eeuwse
elementen geven het geheel een kunsthistorische waarde.

3. Cultuurhistorische waarden

Als goed bewaard gebleven woonhuis uit de vroege 19de eeuw heeft het
pand cultuurhistorische waarde. 

Vanaf de 15de eeuw ging men steeds meer op verschillende plaatsen de
Dieze overkluizen om zo te voldoen aan de vraag naar beschikbare ruimte
om op te bouwen. Als voorbeeld van een dergelijke overkluizing met
bebouwing heeft het object dan ook een hoge cultuurhistorische waarde.

Het object Kruisbroedersstraatje 42, bestaande uit een goed bewaard
gebleven vroeg 19de-eeuws woonhuis met oudere kern, dat gelegen is op
een hoek en gedeeltelijk over de Dieze, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kruisbroedersstraatje 42                      
     ’s-Hertogenbosch, GMSP II

  PAGE  1 

