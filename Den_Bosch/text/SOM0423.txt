’s-Hertogenbosch

Hinthamerstraat 16, Gasthuisstraat 2-4

Kadastraal	: ’s Hertogenbosch, H-2229

Monumentnr.     : SOM0423

Huidige functie	: winkel-woning	Bouwjaar	: kern XIV, voorgevel ca.1850

Architect	: 

Oorspr.functie	: woon-werkhuis

 

Verbouwingen	: 1905, 1915, 1936, 1942, 1945, 1955, 1965, 1982, 1987,
1992, 1999

Archief		: Gemeente ’s-Hertogenbosch, afdeling BAM

Datum document: 12-06-2007



						globale aanduiding van het perceel

	Context

(Bouw)historie:

Het pand Hinthamerstraat 16-18, vanouds genaamd “het Duifhuis”
(1622) en “den Engelschen Handschoen” (1742), heeft een kern uit de
14de eeuw en een voorgevel van rond 1850 met een recente winkelpui. Het
hoofdpand bestaat uit een ondiep voorhuis met daaraan vast een iets
lager achterhuis. Daarachter staat het pandje Gasthuisstraat 4, dat
waarschijnlijk uit de 19de eeuw dateert, en van oorsprong een
bouwkundige eenheid vormt met Gasthuisstraat 6. In de 16de eeuw werd het
hoofdhuis verbreed ten koste van een osendrup tussen nrs.16-18 en 14.

In 1905 werd de winkelruimte geheel verbouwd en uitgebreid, waardoor de
trap naar de verdieping van halverwege het pand naar de achterzijde
moest worden verplaatst. In 1926 werd de winkel weer verkleind, maar
werd de trap nog verder naar achter geplaatst, achterin Gasthuisstraat
4, waarvan de gevel en de indeling ook werden gewijzigd. In 1936 is een
bovenwoning in het pand gecreлerd in plaats van magazijnruimte. In 1942
werd het pand op de begane grond samengevoegd met het buurpand nr.14, en
werd de woning Gasthuisstraat 4 gewijzigd, toen zich een lunchroom in
het pand vestigde. Later werd het een cafй-restaurant met een hotel,
maar in 1955 werd het geheel verbouwd tot supermarkt met bovenwoningen,
waarvoor de indeling sterk is gewijzigd. In 1987, toen er inmiddels een
andere winkel in het pand was gevestigd, werd een souterrain gecreлerd
halverwege de diepte van het pand, waarvoor de oude kelders
(grotendeels) moesten wijken. In de 20ste eeuw is de winkelpui diverse
malen gewijzigd.  

Ligging:

Het pand is gelegen aan de noordzijde van de Hinthamerstraat op de
westelijke hoek met de Gasthuisstraat. De Hinthamerstraat is al sinds de
late 12de eeuw een van de drie belangrijke straten die het centrum van
de stad (de Markt) met het omliggende gebied verbinden. Het onderhavige
gedeelte van de Hinthamerstraat ligt net buiten de oudste omwalling van
de stad, die uit de eerste helft van de 13de eeuw dateert. De poort in
de Hinthamerstraat (de Leuvense- of Gevangenenpoort) stond tot in de
vroege 19de eeuw net ten zuidwesten van de locatie van het onderhavige
pand. Bij de stadsuitbreiding in de eerste helft van de 14de eeuw kwam
ook het meer oostelijke gedeelte van de straat binnen de stadsmuren te
liggen.

De Gasthuisstraat is genoemd naar het Groot Ziekengasthuis, dat vanaf
1470 aan het einde van de straat aan de andere kant van de Binnendieze
lag. De straat dateert dus al minstens uit die tijd.

Het perceel van Hinthamerstraat 16-18 liep van oorsprong waarschijnlijk
veel verder door naar achter, en raakte naderhand opgedeeld in
verschillende eigendomseenheden. In de kadastrale kaart van 1823 omvatte
het perceel nog altijd het terrein het Gasthuisstraat 6, wat heden niet
meer het geval is. 

Het onderhavige pand grenst aan de linkerzijde aan het buurpand nr.14,
en aan de achterzijde aan het achterliggende huis Gasthuisstraat 6.

Beschrijving

Algemeen (hoofdvorm, kap):

Het gehele bouwvolume staat op een langwerpig rechthoekige plattegrond
die naar achter toe iets breder wordt. Het voorhuis bevat een hoge
begane grond, een verdieping en een zolder met een borstwering, onder
een zadeldak met een wolfseinde aan de voorzijde. Het achterhuis is
onderkelderd, en bevat net als het voorhuis begane grond, verdieping en
zolder met borstwering. Het zadeldak hier net iets lager dan op het
voorhuis. Onderaan het rechter dakvlak staat helemaal vooraan een kleine
dakkapel, vermoedelijk uit de 19de eeuw, en onderaan het linker dakvlak
staat nabij de achterzijde een bredere dakkapel. Het ondiepe bouwvolume
dat hier aan de achterzijde tegenaan staat, Gasthuisstraat 4, is iets
hoger, en bevat een begane grond, twee verdiepingen en een zolder. Het
zadeldak ligt net als de eerder genoemde daken evenwijdig aan de
Gasthuisstraat, en is gedekt met rode oud-Hollandse pannen. Op het
linker dakvlak staan twee dakkapellen. 

Voorgevel:

De voorgevel is een drie vensterassen brede, symmetrische, gepleisterde
lijstgevel van rond 1870, met een hoge begane grond met een recente
winkelpui. Boven deze pui is er een gepleisterde kroonlijst die
onderdeel vormde van een oudere pui. De lijst loopt door over het linker
buurpand. Op beide verdiepingen zijn ondiepe horizontale schijnvoegen
aangebracht in het pleisterwerk. Op de eerste verdieping en de zolder
zijn er drie vensters met gepleisterde geprofileerde omlijstingen, die
op cordonlijsten staan. De kozijnen hebben een duivenjager-profiel. Op
de eerste verdieping bevat het middelste venster een T-draairaam en de
beide andere vensters T-schuiframen. Boven deze vensters hebben de
schijnvoegen een hanekam. Hiertussen zijn twee forse balkankers
aangebracht ter hoogte van de zolderbalklaag. De vensters op de zolder
zijn beduidend lager en bevatten dubbele draairamen. De gevel wordt
afgesloten door een geprofileerde houten kroonlijst. Het bovenste deel
van de gevel steekt ten dele boven de lagere kap uit.

Zijgevels:

Het gebouw wordt aan de linkerzijde begrensd door het buurpand. De
zijgevel van het hoofdhuis aan de Gasthuisstraat is gepleisterd. Aan de
linkerzijde loopt de structuur van de voorgevel een klein stuk door over
de zijgevel. Op de begane grond zijn links, nabij de voorgevel, de
sporen te zien van een dichtzetting van een fors venster. Achterin het
voorhuis is er een venster met een vernieuwd 12-ruits schuifraam.
Achterin het achterhuis is er een kelderlicht met een 6-ruits raam en
direct daarboven een venster met een 9-ruits schuifraam. Beide ramen
zijn recent vernieuwd. Op de verdieping hebben de vensters nog wel oude
ramen en kozijnen met duivenjager-profiel. De lekdorpels zijn
gepleisterd. Links, bij de hoek met de voorgevel is er een venster met
een T-schuifraam, en achterin het voorhuis is er een met een 6-ruits
draairaam. Rechts hiervan is er een klein WC-venster met een
tuimtelraampje. In het achterhuis zijn er drie vensters, waarvan de
linker twee 6-ruits empire schuiframen bevatten, en de linker een dubbel
draairaam met kalf en empire bovenraam van een voormalig schuifraam.
Ongeveer op de scheiding van voor- en achterhuis is er een venster dat
half in de gevel is geplaatst en half in een kleine dakkapel. Het
venster heeft een gepleisterde lekdorpel en een 6-ruits schuifraam. 

Ter hoogte van de balklagen zijn er verschillende soorten muurankers,
van verschillende ouderdom. Aan de bovenzijde wordt de gevel afgesloten
door een uitstekende houten bakgoot.

Aan de rechterzijde sluit de gevel van Gasthuisstraat 4 aan op de gevel
van het achterhuis. Deze gevel dateert uit 1942, en is opgetrokken in
imitatie-handvorm baksteen in halfsteens verband. De gevel is
symmetrisch ingedeeld, en telt twee volle bouwlagen en een lage tweede
verdieping. Op de begane grond is de opzet bijzonder, met in het midden
een smal en hoog venster met een lekdorpeltegels en glazen bouwstenen,
en ter weerszijden ingangen. Deze bevatten kozijnen met lage diagonale
opgeklampte deuren en geprofileerde bovenhoeken, en bovenlichten. Links
is dit bovenlicht dichtgeplaat en rechts bevat het een 4-ruits raam. De
kozijnen hebben aan de bovenzijde een kroonlijst-profilering. Iets boven
de gevelopeningen bevinden zich segmentbogen in het metselwerk. Op de
verdieping zijn er twee vierkante vensters met lekdorpeltegels en
4-ruits draairamen, eveneens onder segmentbogen. Op de tweede verdieping
zijn er drie kleinere vierkante vensters, eveneens met lekdorpeltegels
en 4-ruits draairamen, onder rollagen. Hier vlak boven wordt de gevel
afgesloten door een houten kroonlijst op klossen. 

Achtergevel:

De achtergevel van het hoofdhuis is niet zichtbaar vanuit de openbare
ruimte, omdat Gasthuisstraat 4 er tegenaan staat, en de rechter zijgevel
van dat pand (die ook valt te zien als de achtergevel van het gehele
complex) is evenmin zichtbaar, omdat deze wordt begrensd door het
buurpand.

Ruimtelijke indeling:

Onder het pand bevindt zich ongeveer onder het achterhuis een kelder uit
de 1980er jaren, dat destijds als verkoopsouterrain was gebouwd, en
waarvoor oudere kelders zijn gesloopt. De begane grond is een grote
ruimte die via grote openingen in verbinding staat met nr.14.
Gasthuisstraat 4 is afgescheiden van de winkel, en bevat twee gescheiden
opgangen naar bovenwoningen. Er zijn geen gegevens over de indeling op
de verdieping en de zolder, maar waarschijnlijk is deze geheel gewijzigd
in de tweede helft van de 20ste eeuw. Wel is bekend dat er in de kappen
vlieringzolders zijn. 

Constructies:

In 1981 en 1991 zijn bij documentatie tijdens verbouwingswerkzaamheden
de hierna volgende zaken in het interieur van het pand aangetroffen.

De linker zijmuur is gemeenschappelijk met het buurpand. Deze situatie
dateert waarschijnlijk uit de 16de eeuw; de muur was oorspronkelijk
alleen van Hinthamerstraat 14. Restanten van een osendrup van ca. 35 cm
breedte zijn nog waargenomen op de zolderverdieping van nr. 14 en in de
fundamenten. Waarschijnlijk dateerde de oorspronkelijke linker zijmuur
van nr.16-18 uit de tweede helft van de 14de eeuw. 

Oorspronkelijk waren het voor- en het achterhuis op zowel de begane
grond als de verdieping door middel van twee moerbalken in drie vakken
onderverdeeld. Alleen in het achterhuis zijn de oude balklagen
gedeeltelijk nog aanwezig. Er kon daar worden vastgesteld dat de
moerbalken oorspronkelijk deel hebben uitgemaakt van een houtskelet. De
kap op het voorhuis is opgebouwd uit twee eiken dekbalkjukken met
geknikte spantbenen. Er zijn nog restanten van de oude sporen aanwezig,
met gehakte telmerken en haanhouten. Mogelijk dateert de kap nog uit de
16de eeuw.

Interieurelementen:

Tegen de linker zijmuur is er in het voorhuis op de verdieping een
rookkanaal met marmeren schoorsteenmantel uit de vroege 20ste eeuw.
Tevens zijn er in die ruimte een stucplafond en raamomtimmeringen uit de
tweede helft van de 19de eeuw.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 16-18, Gasthuisstraat 2-4 heeft
stedenbouwkundige waarde vanwege de samenhang met de historische
gebouwde omgeving en de historische perceelsstructuur. De gevelwanden
van de Hinthamerstraat vormen samen met de bebouwing aan de
Gasthuisstraat een fraai historisch ensemble. Het pand heeft extra
stedenbouwkundige waarde vanwege de ligging op de hoek. Daarnaast heeft
het gebouw aanmerkelijke architectonische waarde omdat het duidelijk
herkenbaar is als historisch winkel/woonhuis, met een fraaie
gepleisterde lijstgevel van rond 1850 en een gave historische zijgevel
aan de Gasthuisstraat.

2. Bouw- en/of kunsthistorische waarden

Het pand heeft bouwhistorische waarde als omdat het duidelijk herkenbaar
is als historisch huis met een bouwkundige kern uit de 14de eeuw, waarin
bij diverse verbouwingen moderniseringen zijn doorgevoerd. De lijstgevel
van rond 1850 en de nieuwe gevel van Gasthuisstraat 4 uit 1926 zijn
daarvan de meest duidelijke uitingen.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 14de eeuw waarin diverse vernieuwingen herkenbaar
zijn uit verschillende historische perioden, met name uit de 19de en de
20ste eeuw. 

Het object Hinthamerstraat 16-18, Gasthuisstraat 2-4, een hoekpand met
een bouwkundige kern uit de 14de eeuw en een gepleisterde lijstgevel van
rond 1850, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 16-18, Gasthuisstraat 2-4
’s-Hertogenbosch, GMSP II

  PAGE  1 

