’s-Hertogenbosch

Hinthamerstraat 78

Kadastraal	: ’s Hertogenbosch, H-0616

Monumentnr.     : SOM0434

Huidige functie	: restaurant - woning	Bouwjaar	: XV-XVI (kern),
voorgevel ca.1860

Architect	: 

Oorspr.functie	: woon-werkhuis

 

Verbouwingen	: 1925, 1989, 2001

Archief		: Gemeente ’s-Hertogenbosch, afdeling BAM

Datum document: 10-04-2007



					         globale aanduiding van het perceel	

Context

(Bouw)historie:

Het pand Hinthamerstraat 78, vanouds genaamd  “de Twee (Drie) Blauwe
Leliлn” heeft een voorgevel van rond 1860 met een pui uit 2002. Het
gebouw heeft een oudere kern, die deels uit de 15de of 16de en 19de eeuw
dateert. In de voorste kelder zijn sporen aangetroffen die mogelijk
duiden op een 13de-eeuwse oorsprong. 

Op een pentekening uit 1762 wordt het pand weergegeven met een trapgevel
en een begane grond, verdieping en zolder met hoge borstwering. 

Van oorsprong bestond het pand getuige de indeling van de kelders
waarschijnlijk uit een voorhuis met een vast achterhuis. Het achterhuis
is mogelijk later tegen het voorhuis aan gebouwd. In de 19de eeuw werd
er een kelder achter de oude kelder gebouwd. Waarschijnlijk is het pand
rond 1860 met een verdieping verhoogd, waarbij de gevels werden
opgetrokken en een nieuwe balklaag en kap werden aangebracht. Bij deze
verbouwing is waarschijnlijk de brandmuur gesloopt, zodat de indeling in
voor- en achterhuis amper meer te herkennen is. Blijkens de pentekening
uit 1762 liep de gang aan de rechterzijde van het pand. In de 19de eeuw
is de gang naar de linkerzijde verplaatst, en recentelijk is de gangmuur
verwijderd. In 1925 werd het pand verbouwd, waarbij de begane grond van
woonhuis werd gewijzigd in bakkerij met winkel. In 1989 is de huidige
pui geplaatst ter vervanging van de winkelpui van rond 1925.

In 2002 werd bij een grote verbouwing het pand samengevoegd met het
buurpand nr.76, en is  de tussenmuur geperforeerd op alle bouwlagen. Aan
de achterzijde ligt een kleine achterplaats die in 1925 werd overdekt.
Aan de linkerkant (westkant) sluit deze aan op het kleine pand In den
Boerenmouw 3. Vanouds fungeerde dit gebouw mogelijk al als een soort los
achterhuis voor het onderhavige perceel (op de kadastrale minuut van
1823 is het al als ййn bezitseenheid aangegeven). Dit pand werd in
2002 ook intern verbonden met In den Boerenmouw 1, dat waarschijnlijk
als vast achterhuis fungeerde voor Hinthamerstraat 76. In 2002 is ook de
nieuwe pui geplaatst.

Ligging:

Het pand is gelegen aan de noordzijde van de Hinthamerstraat in een
gesloten gevelwand net ten oosten van de steeg In den Boerenmouw. De
Hinthamerstraat is al sinds de late 12de eeuw een van de drie
belangrijke straten die het centrum van de stad  (de Markt) met het
omliggende gebied verbinden. Bij de stadsuitbreiding in de eerste helft
van de 14de eeuw kwam de Hinthamerstraat binnen de stadsmuren te liggen.
Een deel van de straat zal echter al eerder bebouwd zijn geweest, en
mogelijk geldt dat ook voor het onderhavige perceel. Tegenover het
onderhavige pand ligt aan de andere kant van de Hinthamerstraat het
kerkhof en de beeldbepalende noordelijke transeptarm van de St.
Janskerk. Ter weerszijden van het pand liggen direct aangrenzende
buurpanden, en aan de achterzijde ligt een kleine overdekte plaats. Deze
sluit aan de linkerkant aan bij het kleine pandje In den Boerenmouw 3,
dat min of meer gefungeerd heeft als los achterhuis en wordt aan de
achterzijde begrensd door het pand In den Boerenmouw 5.

Beschrijving

Algemeen (hoofdvorm, kap):

Het pand Hinthamerstraat 78 heeft een langwerpige plattegrond waarvan de
voor- en achtergevel niet geheel haaks op de zijmuren staan, en bevat
een kelder, een hoge begane grond, twee verdiepingen en een zolder met
borstwering onder een zadeldak met voor- en achterschild. Het dak is
gedekt met rode muldenpannen en rode nokvorsten.

Voorgevel:

De symmetrische voorgevel is een gepleisterde geschilderde lijstgevel
daterend uit omstreeks 1860. De gevel van het rechter buurpand (nr.80)
heeft vrijwel dezelfde hoofdopzet, indeling en afmetingen als die van
het onderhavige pand. De bouwlagen worden in de voorgevel gescheiden
door drie cordonlijsten. Op de hoge begane grond is er tussen smalle
penanten een grote gevelopening met een moderne houten pui en een luifel
uit 2002. Op de verdiepingen zijn er steeds twee vensters met
gepleisterde profileringen er omheen en kozijnen met een kraalprofiel.
Op de eerste en tweede verdieping zijn de vensters licht getoogd en
bevatten ze T-draairamen. De derde verdieping heeft het karakter van een
mezzanino, met twee lage vensters met stolpramen. De gevel wordt
afgesloten door een hoofdgestel met een gepleisterde architraaf en dito
fries, en een geprofileerde houten kroonlijst.

Zijgevels:

De zijgevels van het pand zijn vanuit de openbare ruimte zichtbaar. 

Achtergevel:

De achtergevel is niet zichtbaar vanuit de openbare ruimte. Maar volgens
een bouwtekening uit 2001 zitten er op zolderniveau twee oculus-vensters
bovenin de gevel.

Ruimtelijke indeling:

Er zijn twee kelders achter elkaar die door middel van een recente gang
verbonden zijn, en de voorste kelder is ook recentelijk verbonden met
die onder nr.76. De begane grond bevat een grote ruimte, die deels is
doorgebroken naar het buurpand nr.76. Op de verdiepingen is er een
moderne indeling met steeds een driedeling met een voor- en een
achterkamer en daartussen een gang tegen de linker zijmuur. Rechts
hiervan bevinden zich steektrappen naar de tweede verdieping en de
zolder. 

Constructies:

In 2002 zijn bij documentatie door de afdeling BAM de hierna volgende
zaken in het pand aangetroffen. 

De kelder onder het voorhuis (15de of 16de eeuw) bezit een tongewelf met
de kruin haaks op de voorgevel. In de voorwand zitten een tweetal nissen
waarvan er een als kelderlicht in gebruik is. In de linker zijwand zijn
recentelijk een tweetal doorbraken gemaakt naar de kelder van het
buurpand nr.76. De fundering bestaat uit poeren met grondbogen. Achter
de tweede doorbraak zijn in de achterwand oudere bouwsporen aangetroffen
waaronder restanten van geprofileerde (kwartrond) natuursteen blokken en
bakstenen en een ouder vloerniveau en een gedeelte van een
ontlastingsboog (mogelijk 13de eeuw). 

Rechts daarnaast verbindt een smalle gang (19de eeuw) deze kelder met
een 19de-eeuwse kelder onder het achterhuis. De kelder onder het
achterhuis bezit een kelderdek met troggewelven met stalen liggers. De
voorwand van deze kelder correspondeert niet met de veronderstelde
plaats van de brandmuur. De linker zijmuur is gemeenschappelijk met het
buurpand. Waarschijnlijk geldt dat ook voor de rechter zijmuur. De
begane grond is thans een grote ruimte zodat sporen van een voor-
achterhuis indeling niet meer herkenbaar zijn. De rechter zijmuur in het
achterhuis is waarschijnlijk in de 19de eeuw opgetrokken met
gebruikmaking van hergebruikt materiaal.

De eerste  verdiepingsbalklaag bestaat uit grenen moer- en kinderbinten
daterend uit de 17de eeuw waarbij het vm. voorhuis een omvang heeft van
vier en het vm. achterhuis twee balkvakken. De tweede
verdiepingsbalklaag bestaat eveneens uit grenen moer- en kinderbinten
daterend uit de 17de eeuw. De eerste drie vakken zijn in het voorhuis
vernieuwd (was grenen is nu eiken). 

De zolderbalklaag is enkelvoudig daterend uit de late 19de eeuw. Zowel
de linker als de rechter zijmuur zijn op de tweede verdieping in de 19de
eeuw opgetrokken. Oorspronkelijk was het pand lager. De huidige kap is
gelijktijdig met de voorgevel en de zolderbalklaag in de tweede helft
van de 19de eeuw opgetrokken. Het zadeldak met voor- en achterdakschild
wordt gedragen door een vijftal grenen spanten met kreupele stijlen en
spantbenen met trekplaten (verbeterde Hollands spanten).

Interieurelementen:

In de kelder bevind zich een fragment van een grafsteen. In het laatste
vak voor de verdwenen brandmuur zit een bordestrap uit de 19de eeuw met
houten balustrade met gedraaide spijlen en geprofileerde leuning.

Erf, bijgebouwen, diversen:

Aan de achterzijde bevindt zich blijkens bouwtekeningen uit 2001 en 1925
een achterplaats die in 1925 is overdekt. Links daarvan staat het pandje
In den Boerenmouw 3, dat vanouds heeft gefungeerd als los achterhuis van
Hinthamerstraat 78.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 78 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. De ligging tegenover het kerkhof van de St.
Jan met zicht op het indrukwekkende transept draagt ook bij aan de
stedenbouwkundige waarde, en deze wordt nog verder versterkt door de
bijzondere historische situatie met het losse achterhuis, dat achter het
linker buurpand (nr.76) ligt en op In den Boerenmouw is georiлnteerd.
Daarnaast heeft het gebouw aanmerkelijke architectonische waarde omdat
het duidelijk herkenbaar is als historisch huis, met een gepleisterde
lijstgevel van rond 1860.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de 15de-16de eeuw, onder andere herkenbaar aan
de kelder onder het voorhuis en de dubbele balklagen, waarin bij diverse
verbouwingen moderniseringen zijn doorgevoerd. De lijstgevel van rond
1860 en de gelijktijdige ophoging van het pand zijn daarvan de meest
duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een historisch
woon-werkhuis waarin diverse vernieuwingen herkenbaar zijn uit
verschillende perioden, zoals de nieuwe voorgevel en de ophoging van het
pand van rond 1860.  

Het object Hinthamerstraat 78, bestaande uit een in kern
laat-middeleeuws diep huis met 19de-eeuwse lijstgevel is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Hinthamerstraat 78		’s-Hertogenbosch, GMSP
II

  PAGE  5 

