’s-Hertogenbosch

Hinthamereinde 6-8		

Kadastraal	: ’s Hertogenbosch, H-6570

Monumentnr.     : SOM0413

Huidige functie	: winkel-magazijn	Bouwjaar	: voorgevel ca.1865, oudere
kern

Architect	: 

Oorspr.functie	: woon-werkhuis

 

Verbouwingen	: 1905, 1955, 1988, 1991

Archief		: Gemeente ’s-Hertogenbosch, afdeling BAM

Datum document: 22-05-2007



globale aanduiding van het perceel 

Context

(Bouw)historie:

Het pand Hinthamerstraat 6-8 was vanouds genaamd “Eindhoven” en
later “de Drie Gekroonde Rieten” toen er een rietenmakerij in het
pand was gevestigd. Het pand dateert in kern uit de 15de of eerste helft
van de 16de eeuw, maar is in de tweede helft van de 19de eeuw met een
bouwlaag opgehoogd. Vermoedelijk gebeurde dit rond 1865, toen ook een
nieuwe lijstgevel werd opgetrokken. Het pand bevat restanten van een
houtskelet. Van oorsprong was er een gang lang de linker zijmuur. Aan de
achterzijde is in 1916 een los achterhuis van twee bouwlagen onder plat
dak gebouwd, achter een kleine plaats die later is overdekt met een plat
dak. Ook achter dit achterhuis lag een open plaats die in de 20ste eeuw
is overdekt. Rond 1905 werd een winkelpui in de voorgevel geplaatst
waarvan de penanten zijn behouden. 

De pui is getuige een oude foto al voor 1969 grotendeels uitgebroken.
Vermoedelijk is in 1988 de begane grond van het panden samengevoegd met
het linker buurpand door sloop van de tussenmuur. Hierdoor werd een
grote winkelruimte gecreлerd. De indeling van het pand in een voor- en
een achterhuis, die er van oorsprong in ieder geval was, is geheel
verdwenen. In 1988 is de pui gewijzigd en in 1991 werd op de verdieping
van het losse achterhuis een woning ingericht, die toegankelijk is via
de binnenplaats achter nrs.10-12.

Ligging:

Het pand is gelegen aan de noordwestzijde van het Hinthamereinde in een
gesloten gevelwand. Het Hinthamereinde is al sinds de late 12de eeuw een
belangrijke uitvalsweg die het centrum van de stad met het omliggende
gebied verbindt. De straat liep in noordoostelijke richting naar
Rosmalen. Het zuidelijke deel van het Hinthamereinde tot aan de Hofstad,
waar het onderhavige pand ligt, was bij de stadsuitbreiding in de eerste
helft van de 14de eeuw al binnen de stadsmuren komen te liggen. Kort na
1500 werd ook het noordelijke deel van het Hinthamereinde (ongeveer
tussen de Hofstad en de Muntelstraat) bij een kleine stadsuitbreiding
binnen de stadsmuur getrokken.

De percelen aan de noordwestkant van het Hinthamereinde strekten zich
van oorsprong uit tot aan de loop van de thans gedempte Binnendieze (de
huidige Krommeweg). Thans is dit nog altijd het geval, maar aan de
achterzijde is een los pand gebouwd dat op de Krommeweg is gericht
(nr.3-7) en dat niet in deze beschrijving is opgenomen. Het achterste
deel van het perceel is in de huidige situatie vrijwel geheel bebouwd
met bouwdelen van verschillende vorm en leeftijd. Aan de noordoostkant
wordt het achterste deel van het perceel begrensd door de binnenplaats
van een naburig perceel en door een achterliggend speelplein.

Beschrijving

Algemeen (hoofdvorm, kap):

Het hoofdvolume van Hinthamereinde 6-8 heeft een langwerpig rechthoekige
plattegrond, en bestaat uit een kelder rechtsachter, hoge begane grond,
verdieping en zolder zonder borstwering. Het zadeldak heeft aan de
voorzijde een wolfseinde en aan de achterzijde een dakschild. Het is
gedekt met rode verbeterde Hollandse pannen en gesmoorde op het
noordoostelijke dakvlak. Aan de achterzijde staat een ййnlaags aanbouw
met plat dak, vermoedelijk daterend uit het derde kwart van de 20ste
eeuw. 

Voorgevel:

De voorgevel is een gepleisterde lijstgevel van twee vensterassen breed,
met op de begane grond een recente winkelpui. De gevel bevat op de
begane grond enkel nog de oude penanten. Deze bevatten kenmerkende
onderdelen van een winkelpui van rond 1905, in de vorm van hoge
hardstenen basementen met plint en geprofileerde kapiteel-achtige
elementen met tandlijstjes (alle geverfd). Daarboven zijn er op de
verdieping twee vensters boven een gepleisterde cordonlijst. De vensters
hebben geprofileerde omlijstingen met een licht getoogde bovenzijde. De
kozijnen hebben vellingkanten en bevatten vierruits schuiframen met een
enkelruits bovendeel met bobbelglas. De gevel wordt afgesloten door een
classicistisch hoofdgestel met gepleisterde architraaf en fries,
voorzien van een kleine oculus in het midden, en een geprofileerde
houten kroonlijst. 

Zijgevels:

Het pand wordt aan beide zijden begrensd door bebouwing. Alleen de
voorste bovenhoek van de rechter zijgevel is vanaf de straat zichtbaar.
Dit gedeelte is gecementeerd, en langs de bovenzijde loopt een
ongeprofileerde houten lijst langs de bakgoot. 

Achtergevel:

De achtergevel is vanuit de openbare ruimte niet zichtbaar. Op de begane
grond is deze waarschijnlijk grotendeels uitgebroken ten behoeve van de
grote winkelruimte.

Ruimtelijke indeling:

Volgens een rapport van de afdeling BAM uit 1988/1991 en een
bouwtekening uit 1990 heeft het pand de volgende indeling. Rechtsachter
ligt een kelder, die mogelijk in 1988 is volgestort. Op de begane grond
is de indeling vrijwel geheel uitgebroken in de 20ste eeuw. Op de
verdieping bevindt zich volgens de tekening uit 1990 een grote ruimte
die als magazijn dient. In een tekening uit 1988 is te zien dat deze
ruimte toen nog als woning diende, en werd ontsloten via een trap
achterin het pand tegen de rechter zijmuur, daterend van na 1915. 

Constructies:

Het rapport van de afdeling BAM uit 1988/1991 vermeldt de volgende
zaken. De linker zijmuur is gedeeld met het buurpand. Op de begane grond
is deze weggebroken en vervangen door een betonnen balk op betonnen
pijlers. De rechter zijmuur is waarschijnlijk niet gedeeld met het
buurpand. De kelder heeft een tongewelf dat boven het maaiveld
uitsteekt, haaks op de voorgevel, en een kelderlicht in de achtergevel.
De kelder is van binnenuit via een trap toegankelijk. Het pand bevat een
samengestelde verdiepingsbalklaag met peerkraalsleutelstukken en
restanten van een houtskelet. De zolderbalklaag is enkelvoudig en de kap
heeft schaarspanten met trekplaten. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamereinde 6-8 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van het Hinthamereinde vormen een
fraai historisch ensemble. Daarnaast heeft het complex aanmerkelijke
architectonische waarde omdat het duidelijk herkenbaar is als historisch
huis door de bouwmassa  en de lijstgevel van rond 1865.

2. Bouw- en/of kunsthistorische waarden

Het pand heeft bouwhistorische waarde als zijnde historisch (eenlaags)
huis met een bouwkundige (eenlaags) kern uit de 15de-16de eeuw, met
kelder, muren, balklaag en restanten van een houtskelet, waarin bij
diverse verbouwingen moderniseringen zijn doorgevoerd. De voorgevel en
de ophoging met een verdieping vormen daarvan de meest duidelijke
uitingen.

3. Cultuurhistorische waarden

Het pand heeft cultuurhistorische waarde vanwege het feit dat het
bestaat uit een woon-werkhuis dat in kern uit de 15de-16de eeuw dateert
en waarin diverse vernieuwingen herkenbaar zijn uit verschillende
historische perioden, zoals de ophoging met een verdieping en de nieuwe
voorgevel van rond 1865.  

Het pand Hinthamereinde 6-8, bestaande uit een huis met een bouwkundige
kern uit de 15de-16de eeuw en een gepleisterde lijstgevel van rond 1865,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamereinde 6-8			’s-Hertogenbosch, GMSP
II

  PAGE  4 

