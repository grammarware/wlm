’s-Hertogenbosch

Hinthamereinde 59-67

Kadastraal	: ’s Hertogenbosch, H-7018, H-6345

Monumentnr.     : SOM0415

Huidige functie	: winkel / woningen met poort	Bouwjaar	: XIXb 

Architect	: 

Oorspr. functie	: woon-werkhuis met poort

 

Verbouwingen	: 1911, 1936

Archief		: Gemeente ’s-Hertogenbosch, afdeling BAM

Datum document: 31-05-2007



globale aanduiding van het perceel

Context

(Bouw)historie:

Het object Hinthamereinde 59-67, is een breed opgezet pand met een
samengestelde plattegrond. Het grootste deel van het pand (rechts) werd
in de 17de eeuw “Sint Joris” genoemd, en later “de Eegt”of “de
Drie Eegden”. Het linkerdeel van het pand is een poortgebouw dat
vroeger “’t Swart Leeuwke” heette. Voor de 19de eeuw stonden ter
plekke gebouwen die dienst deden als onderkomen voor de infanterie, in
samenhang met de iets noordelijker gelegen Hinthamerpoort. In de
kadastrale kaart van 1823 staat er ter plekke van het poortgebouw nog
niets getekend, en rechts daarnaast staat een groot gebouw aangegeven
met een andere plattegrond dan het huidige pand, en daar achter nog eens
een flink gebouw, dat via een gang lang de rechter perceelsgrens met het
voorpand was verbonden. Hoogstwaarschijnlijk dateert het gebouw, dat een
voornaam woonhuis was, dus van na 1823, mogelijk geheel uit de bouwtijd
van de voorgevel: 1837. Het gedeelte met de poort, links, lijkt iets
jonger: in de gevel is een bouwnaad zichtbaar.

Aan de achterzijde werd rechts naast de poort later in de 19de eeuw een
langwerpig lager bouwdeel haaks op de straat toegevoegd. In 1911 vond er
een verbouwing plaats, waarbij in het voorname woonhuis rechts een
winkelpui werd aangebracht en het woonhuis een aparte ingang in de
voorgevel kreeg, links van de winkelpui. De indeling van het pand werd
ook licht gewijzigd, met een nieuw trappenhuis in de hal van de woning
achter de ingang. 

Ligging:

Het ensemble is gelegen aan de zuidoostzijde van het Hinthamereinde in
een gesloten gevelwand. Het Hinthamereinde is al sinds de late 12de eeuw
een belangrijke uitvalsweg die het centrum van de stad met het
omliggende gebied verbindt. De straat liep in noordoostelijke richting
naar Rosmalen. Het zuidelijke deel van het Hinthamereinde tot aan de
Hofstad was bij de stadsuitbreiding in de eerste helft van de 14de eeuw
al binnen de stadsmuren komen te liggen. Kort na 1500 werd ook het
noordelijke deel van het Hinthamereinde (ongeveer tussen de Hofstad en
de Muntelstraat), waar het onderhavige pand ligt, bij een kleine
stadsuitbreiding binnen de stadsmuur getrokken.

De percelen aan de zuidoostkant van het betreffende gedeelte van het
Hinthamereinde strekten zich van oorsprong uit tot aan de stadswal. Die
stadswal liep nabij het noordelijke uiteinde van het Hinthamereinde
schuin naar de straat toe. Daardoor heeft het perceel een bijzondere
vijfhoekige vorm met een schuine zijde aan de noordoostkant, waarachter
de stadswal vroeger liep. In de kadastrale kaart van 1823 is het perceel
aan die zijde echter groter aangegeven dan het huidige perceel, waar aan
de noordoost- en de oostzijde delen van zijn afgesplitst in de 20ste
eeuw ten behoeve van woningbouw aan de Aastraat. 

Beschrijving

Algemeen (hoofdvorm, kap):

Het hoofdvolume van Hinthamereinde 59-67 heeft een L-vormige plattegrond
met de lange vleugel langs de straat en de korte haaks erop langs de
rechter begrenzing van het perceel. Ten noordoosten van die korte
vleugel ligt nog een lager langgerekt bouwvolume dat verder naar achter
steekt. Het hoofdvolume bestaat uit een kelder onder het achterste deel
van de korte vleugel, een hoge begane grond (met links de
poortdoorgang), een verdieping en een zolder met een borstwering. Het
dak is een L-vormig zadeldak met een schild aan het linker uiteinde. Het
dak is gedekt met gesmoorde en rode oud-Hollandse pannen. In de
verschillende dakvlakken zijn moderne dakramen aangebracht, en op de nok
aan de Hinthamerstraat staat nabij het linkeruiteinde een schoorsteen
die recent opnieuw is opgemetseld. 

Het jongere bouwvolume aan de achterzijde, heeft een langwerpig
rechthoekige plattegrond met een afgeschuinde hoek linksachter. De
aanbouw telt twee bouwlagen en een zolder. Dit volume is iets lager dan
het hoofdvolume, en is gedekt met een zadeldak met een schild aan de
achterzijde, dat aan de voorzijde op de achtergevel van het hoofdvolume
aansluit en dat is gedekt met gesmoorde pannen. 

Voorgevel:

De voorgevel is een brede a-symmetrische lijstgevel, die in hoofdzaak
uit 1837 dateert. De gevel is opgetrokken in handvorm baksteen in staand
verband met knipvoegen, waarvan de stootvoegen dun zijn uitgevoerd.
Onderlangs de gevel is er een hardstenen plint, met daarboven een
borstwering die wordt afgesloten door een hardstenen waterlijst die
tevens de lekdorpel van de vensters vormt. In de borstwering zijn rechts
twee hardstenen gevelsteentjes aangebracht, met de inscripties
“L.I.N.S. 1837” en “T.H.N.S. 1837”. Links in de gevel bevindt
zich de poort. In de dunne linkerpenant zijn twee hardstenen blokken
opgenomen, en boven de poort is er een houten latei en een strekse boog.
De dubbele poortdeur heeft houten kraaldelen en dateert uit de vroege
20ste eeuw. Rechts hiervan zijn twee grote vensters onder strekse bogen
met kozijnen  met een luiksponning en achtruits schuiframen. Daarnaast
een ingang naar de woning, met een kozijn met kwarthol profiel en een
fraaie paneeldeur met een verticale ruit en een smeedijzeren rooster.
Hierboven is een geprofileerd kalf en een bovenlicht. Rechts daarvan
bevindt zich de winkelpui. Deze bevat links een ingang, met een kozijn
met kwarthol profiel, een paneeldeur met een grote ruit en vier kleine
ruiten daarboven, een geprofileerd kalf en een bovenlicht. Rechts
daarvan is er een breed winkelvenster met een etalageraam, daarboven
drie bovenramen, en daarboven nog zes smalle horizontale sleuven. Boven
het venster een stalen I-balk als latei. De pui heeft een gepleisterde
omlijsting met vellingkanten, ter weerszijden van de stalen balk ijzeren
roosjes bij de bevestigingspunten, en als afsluiting aan de bovenzijde
een kleine kroonlijst. 

Op de verdieping is er boven de rechterzijde van de poort duidelijk een
verticale naad in het metselwerk te zien. Er zijn zes vensters die
onregelmatig zijn gespatiлerd. Deze hebben hardstenen lekdorpels,
strekse bogen, kozijnen met kwarthol profiel en recente zesruits
schuiframen. De gevel wordt afgesloten door een classicistisch
hoofdgestel met gepleisterd fries en geprofileerde kroonlijst met
tandlijstje.

Zijgevels:

De zijgevels van het complex zijn vanuit de openbare ruimte nauwelijks
zichtbaar. Alleen de voorste bovenhoek van de linker zijgevel is te zien
boven de lagere gevel van het linker buurpand. Dit gedeelte is
gecementeerd, en wordt aan de bovenzijde afgesloten met overstekende
pannen zonder goot. In foto’s in het archief van de afdeling BAM uit
1979 is te zien dat het later aangebouwde volume aan de achterzijde een
bakstenen linker zijgevel heeft, met op de begane grond rechts een
ingang met een dubbele houten deur en een bovenlicht, en links een
venster met een 9-ruits schuifraam. Op de verdieping zijn er boven de
ingang en het venster vensters met 6-ruits schuiframen.

Achtergevel:

De achtergevel is vanuit de openbare ruimte niet zichtbaar, maar op
foto’s in het archief van de afdeling BAM (onder andere uit 1979) is
het volgende te zien. Boven de poort is er een stalen balk, en daarboven
een gevel gemetseld in handvorm baksteen in kruisverband, met op de
verdieping en de zolder houten laaddeuren. Deze deuren zijn opgenomen in
een kleine dakkapel met zadeldakje en een hijsbalk. Op de verdieping is
er links van de deur een klein venster met een zesruits raam. Langs de
dakrand een eenvoudige houten gootlijst. De bakstenen achtergevel van
het later aangebouwde volume heeft op de begane grond in het midden een
venster met een zesruits schuifraam. Aan de bovenzijde is er geen goot
of lijst. De topgevel van de korte arm van het hoofdvolume van het pand
is gecementeerd, met op de verdieping twee vensters met zesruits
schuiframen en op de zolder een negenruits schuifraam. De gevel heeft
geen afsluitende lijst. 

Ruimtelijke indeling:

De bouwtekening uit 1911 geeft een beeld van de toen deels gewijzigde
indeling van het pand. Onder het achterste gedeelte van de korte vleugel
van het hoofdvolume bevindt zich een kelder die deels boven het maaiveld
uitsteekt. Hierboven ligt een kamer die van achteruit de winkel
toegankelijk is. Achter de woningingang in de voorgevel is een hal met
een ruimte trap naar de verdieping, en daarachter ligt een brede
L-vormige gang, in omgekeerde richting ten opzichte van het
hoofdbouwvolume. Links hiervan een kamer-en-suite (met de achterkamer in
de latere aanbouw) en daarachter een keuken. Vanaf de overloop die min
of meer midden in het pand gelegen is, loopt de trap naar zolder naar
rechts. De indeling op de verdieping is min of meer hetzelfde als die op
de begane grond, alleen zijn er hier twee kamers naast elkaar achterin
de korte vleugel. Volgens opname door de afdeling BAM uit 1976 is er
boven de poort een aparte woning, die toegankelijk is via een trap in de
poortdoorgang.

De indeling van het pand geeft nog duidelijk weer dat het om een
aanzienlijk woonhuis gaat waarin later ook een winkel is ondergebracht. 

Constructies:

Bij een opname door de afdeling BAM uit 1976 zijn de volgende zaken
geconstateerd. De zijmuren zijn grotendeels gemeenschappelijk met de
buurpanden. De kelder heeft een tongewelf in dwarsrichting. De balklagen
zijn enkelvoudig. Boven de poort betreft het zeer hoge grenen balken met
geprofileerde hoeken. De kap van het hoofdvolume heeft grenen
dekbalkjukken met schaarspanten met trekbalk, en die van het achterhuis
grenen schaarspanten.   

Interieurelementen:

Volgens de opname door de afdeling BAM uit 1976 zijn de volgende
waardevolle elementen in het pand aanwezig. In het voorhuis en in het
achterhuis zijn er tegen beide zijmuren rookkanalen, en op de begane
grond in de woonkamer een 19de-eeuwse marmeren schoorsteenmantel. In de
muur tussen de gang en de opkamer is er een venster uit de eerste helft
van de 19de eeuw met zwikken. De opkamer is te bereiken via een fraaie
opengewerkte gietijzeren trap. Op de verdieping is er een aantal
laat-18de-eeuwse deurtjes. In de poortdoorgang bevindt zich een houten
trap naar de bovenliggende woning. 

Erf, bijgebouwen, diversen:

Aan de achterzijde ligt links, achter de poort, een binnenplaats. Achter
het later aangebouwde volume (dit valt binnen de bescherming) rechts
daarvan en achter de korte vleugel van het hoofdvolume, uiterst rechts,
ligt een ruime tuin die naar achter smal toeloopt. Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het complex Hinthamereinde 59-67 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van het Hinthamereinde vormen een
fraai historisch ensemble, en daarbinnen heeft het onderhavige complex
ook weer een bijzondere ensemblewaarde. Daarnaast heeft het complex
aanmerkelijke architectonische waarde omdat het duidelijk herkenbaar is
als voornaam historisch pand met een latere poort en winkel, gevat onder
ййn lijstgevel mat daarin opgenomen de winkelpui.

2. Bouw- en/of kunsthistorische waarden

Het complex heeft bouwhistorische waarde omdat het een nog duidelijk als
zodanig herkenbaar voornaam historisch huis uit 1837 is, waarin bij
diverse verbouwingen uitbreidingen en veranderingen doorgevoerd. De
poort, winkelpui en aanbouw aan de achterzijde zijn daarvan de meest
duidelijke uitingen.

3. Cultuurhistorische waarden

Het complex heeft cultuurhistorische waarde vanwege de herkenbaarheid
als zijnde een voornaam 19de-eeuws woonhuis met een poort en voormalige
bedrijfsruimte erboven, en een later in het complex opgenomen winkel die
in de vroege 20ste eeuw een nieuwe eigentijdse pui kreeg. 

Het object Hinthamereinde 59-67, bestaande uit een woonhuis met winkel
en voormalige bedrijfsfunctie uit 1837, met een fraaie lijstgevel en een
jongere winkelpui, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamereinde 59-67	’s-Hertogenbosch, GMSP
II

  PAGE  1 

