’s-Hertogenbosch

Brede Haven 59

Kadastraal	: ’s Hertogenbosch, G-7305

Monumentnr.     : SOM0537

Huidige functie	: woonhuis	Bouwjaar	: kern XVI-XVII, XIXB voorgevel

Architect	: 

Oorspr.functie	: woon-werkhuis

 

Verbouwingen	: 2001-2002

Archief		: Gemeente ’s-Hertogenbosch, afdeling BAM

Datum document: 23-01-2008



                                                                        
         globale aanduiding van het perceel

Context

(Bouw)historie:

Het pand Brede Haven 59 draagt de historische naam “Het Middelburgsche
Schip” en dateert in uiterlijke verschijningsvorm uit de tweede helft
van de 19de eeuw. Achter de 19de-eeuwse lijstgevel aan de Brede Haven
gaat echter een 17de-eeuwse kern schuil, waarvan muurwerk en de
verdiepingsbalklaag bewaard zijn gebleven. Verder bevat de achtergevel
aan de Oliemolensingel onderdelen van de tweede stadsmuur, waar het in
de late 16de- of vroege 17de eeuw tegenaan is gebouwd.

Dit oude pand is in de tweede helft van de 19de eeuw verbouwd en
voorzien van een nieuwe voorgevel. Tijdens deze verbouwing zijn de kap
en de zolderbalklaag eveneens vernieuwd. Tevens werd het interieur
geheel volgens de in de tweede helft van de 19de eeuw heersende
interieursmaak ingericht. Hiervan zijn diverse elementen bewaard
gebleven. Tijdens een verbouwing in 2001-2002 werden er diverse lagen
behang in het pand aangetroffen, waarvan de oudste terug gaat tot ca.
1760. 

Het pand is geheel in gebruik als woonhuis. 

Ligging:

Het pand ligt in het midden van een bouwblok aan de Brede Haven. Dit
bouwblok wordt aan de zuidkant begrensd door het Waaigat, en aan de
west- en noordkant door de Oliemolensingel en de Dommel. Het huis ligt
net binnen de tweede stadsmuur (achterzijde van het pand grenst aan
voormalige stadsmuur). Aan de achterzijde aan de Oliemolensingel is een
tuin. Tegen het einde van de 16de en het begin van de 17de eeuw is de
bebouwing op deze plaats ontstaan. Na de bouw van het bastion Oliemolen
in 1614 raakte de stadsmuur ter plaatse buiten gebruik. Op de
fundamenten van de muur werden de achtergevels van de huizen aan dit
deel van de Brede Haven gebouwd. De oude stadsmuur is dan ook
waarschijnlijk nog aanwezig in de kelder en de achtergevel van het
onderhavige pand.

Beschrijving

Algemeen (hoofdvorm, kap):

Het geheel bestaat uit twee achter elkaar geplaatste dwarshuizen met een
kelder, begane grond, verdieping en zolderverdieping onder twee parallel
aan de voorgevel gesitueerde zadeldaken. Deze daken zijn gedekt met
overwegend gesmoorde Hollandse pannen. In het voorste dakvlak van het
dak op het voorhuis zit een dakkapel en in het achterste dakvlak (zijde
Oliemolensingel) van de kap op het achterhuis zitten twee dakkapellen.
Tegen de achtergevel staat een jongere ййnlaags aanbouw onder een plat
dak.

Voorgevel:

De drie vensterassen brede voorgevel is gepleisterd met schijnvoegen en
heeft een hardstenen borstwering waarin ruitvormige decoraties zijn
aangebracht. De licht getoogde ingang links bevat de oorspronkelijke
19de-eeuwse paneeldeur met gietijzeren deurrooster en een enkel
bovenlicht. Het deurkozijn heeft (net als de vensterkozijnen) een
kwarthol profilering en is voorzien van toognagels. Rechts van deze
ingang zitten twee licht getoogde vensters met T-schuifraam. Boven de
vensters en de ingang is een schijnstrek aangebracht in het
pleisterwerk. Op de verdieping, boven een hardstenen cordonlijst, bevat
de gevel drie getoogde vensters binnen een gestucte geprofileerde
omlijsting met een kuifje. Ook deze vensters bevatten een T-schuifraam.
De gevel wordt afgesloten door een hoofdgestel met architraaf, fries en
kroonlijst. De centraal in het dakvlak gesitueerde dakkapel is voorzien
van een fronton en houten wangen. Het dakje en de zijkanten van de
dakkapel zijn bekleed met zink. Het geheel bevat draairamen en een
bovenlicht.

Zijgevels:

Het pand wordt aan beide zijden begrensd door bebouwing.

Achtergevel:

Vanaf de achterliggende Oliemolensingel is de geschilderde bakstenen
achtergevel zichtbaar. Op de begane grond is de gevel ingebouwd. Links
op de verdieping is een ingang die toegang verschaft tot het dakterras.
Deze ingang bevat dubbele deuren en een bovenlicht met roede. Rechts
hiervan zit een venster met T-schuifraam en bovenlicht. Ter hoogte van
de zoldervloer zijn staafankers zichtbaar. De achtergevel wordt
afgesloten door een hoofdgestel met architraaf, fries en kroonlijst. In
het dakvlak aan deze achterzijde zijn twee dakkapellen met zadeldakje en
houten wangen opgenomen. 

Ruimtelijke indeling:

Op de bouwtekeningen uit 2001 is de ruimtelijke indeling van het pand
als volgt weergegeven: Onder het rechter deel van het achterhuis zit een
keldertje met een tongewelf in de langsrichting. Deze kelder is van
binnenuit toegankelijk en heeft ook een toegang in de achtergevel. De
begane grond vloer boven de kelder ligt hoger dan de begane grond vloer
in de rest van het pand omdat de kelder boven het maaiveld uitkomt. In
de dwarsmuur tussen voor- en achterhuis op de begane grond zijn diverse
doorbraken aanwezig. Op de verdieping is deze dwarsmuur vrijwel geheel
verdwenen. De trap bevindt zich tegen de linker zijmuur en er loopt een
rookkanaal tegen de rechter zijmuur van het voorhuis.

Constructies:

Over de constructies van het pand is de volgende informatie gevonden: de
balklagen in het pand zijn enkelvoudig. De eerste verdiepingsbalklaag
dateert uit de 17de eeuw en de kapconstructie van de dubbele kap op
standzonen is 19de-eeuws.

Interieurelementen:

Tijdens verbouwwerkzaamheden in het pand is in 2000 onderzoek gedaan
naar de bouwhistorie en het interieur van het pand. Hierbij zijn op
enkele muurvlakken behangrestanten aangetroffen uit verschillende
perioden. Het oudste behang, uit omstreeks 1760, werd aangetroffen op de
pleisterlaag en ging verborgen achter een jute bespanning met
verschillende jongere lagen behang. De behangfragmenten zijn afgenomen
en worden in het depot van de afdeling BAM bewaard. Behalve behangresten
bevat het pand (voorhuis йn achterhuis) 19de-eeuwse stucplafonds,
19de-eeuwse schilderingen en betimmeringen en 19de-eeuwse schouwen. 

Erf, bijgebouwen, diversen:

Tegen de achtergevel staat een jongere ййnlaags aanbouw en rechts
achter op het perceel staat een recente garage.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Brede Haven 59 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net binnen de tweede stadsmuur, in
een bouwblok waarvan de achtergevels op de fundamenten van deze muur
zijn gebouwd. De gevelwanden van de Brede Haven vormen vrijwel in hun
geheel een fraai historisch ensemble. Het onderhavige pand met zijn
fraaie gepleisterde 19de-eeuwse voorgevel speelt een zeer beeldbepalende
rol binnen dit ensemble. Het pand heeft dan ook aanzienlijke
architectonische waarde.

2. Bouw- en/of kunsthistorische waarden

Achter de eenvoudige maar met zorg vormgegeven 19de-eeuwse lijstgevel
gaat een 17de-eeuwse kern schuil. Intern zijn er constructieve
onderdelen van deze waardevolle oude kern bewaard gebleven, zoals een
17de-eeuwse balklaag en oud muurwerk. Daarnaast bevat de achtergevel
belangrijke onderdelen van de tweede stadsmuur. Het gebouw is dan ook
van bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm gaaf 19de-eeuws woonhuis met een 17de-eeuwse kern. 

Het object Brede Haven 59, bestaande uit een 17de-eeuws woonhuis met een
19de-eeuwse voorgevel en belangrijke restanten van de tweede stadsmuur,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Brede Haven 59                                
          ’s-Hertogenbosch, GMSP II

  PAGE  1 

