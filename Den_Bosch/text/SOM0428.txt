’s-Hertogenbosch

Hinthamerstraat 31, Gasseltstraat 2, 2A, 2B

Kadastraal	: ’s Hertogenbosch, H-1110

Monumentnr.     : SOM0428

Huidige functie	: winkel-woning 	Bouwjaar	: XV-XVIA (kern), voorgevel
1917

Architect voorgevel : W.G. Welsing

Oorspr.functie	: woon-werkhuis

 

Verbouwingen	: 1903, 1917, 1927, 1978, 1983, 1988, 1996

Archief		: Gemeente ’s-Hertogenbosch, afdeling BAM

Datum document: 18-06-2007



						   globale aanduiding van het perceel

	Context

(Bouw)historie:

Het pand Hinthamerstraat 31 is vanouds genaamd “de Gouden Appel”.
Het hoofdhuis dateert in kern uit de 15de of vroege 16de eeuw, maar de
plek was hoogstwaarschijnlijk al eerder bebouwd. Rond 1860 werd de
voorgevel verbouwd tot een gepleisterde lijstgevel. Vermoedelijk is
tegelijkertijd ook het voorhuis iets opgehoogd. Rond 1900 kreeg het pand
een nieuwe winkelpui. In 1903 werden twee aparte bovenwoningen
gecreлerd met aparte ingangen in de zijgevel. Het pandje Gasseltstraat
4-6, dat achter het hoofdhuis ligt en dat waarschijnlijk uit de 18de of
19de eeuw dateert, hoorde destijds al bij het complex. In 1917 werd de
pui verbouwd en met geglazuurde tegels bekleed, wat destijds de
huisstijl was van het bedrijf De Gruyter. Het winkelinterieur werd in
bijpassende stijl verbouwd, onder andere met decoratieve tegeltableaus.
De ontwerper was De Gruyter’s huisarchitect W.G. Welsing. Ook werd de
kelder onder het voorhuis aangelegd, waarschijnlijk ter vervanging van
een oudere kelder. Tien jaar later werd de voorgevel ook boven de pui
verbouwd naar ontwerp van Welsing. De indeling op de verdiepingen is
hierbij weer gewijzigd, terwijl de kap werd vervangen door een plat dak.
In 1988 is de winkel uitgebreid naar het achterhuis, waar voorheen een
magazijn was ondergebracht. In de late 20ste eeuw werd de winkelpui in
de gevelopening op de begane grond vernieuwd.

Ligging:

Het pand is gelegen aan de zuidzijde van de Hinthamerstraat op de
oostelijke hoek met de Gasseltstraat. De Hinthamerstraat is al sinds de
late 12de eeuw een van de drie belangrijke straten die het centrum van
de stad (de Markt) met het omliggende gebied verbinden. Het pand ligt
niet ver buiten de oudste omwalling van de stad, die uit de eerste helft
van de 13de eeuw dateert. Bij de stadsuitbreiding in de eerste helft van
de 14de eeuw kwam ook het meer oostelijke gedeelte van de straat binnen
de stadsmuren te liggen. 

De Gasseltstraat heette van oorsprong Gasthuisstraat, verwijzend naar
het gasthuis dat tussen ca.1275 en ca.1450 ter plekke van de huidige
protestantse kerk gelegen was. 

Aan de linkerzijde grenst het pand aan het buurpand nr.33-35, en aan de
achterzijde aan Gasseltstraat 8: het perceel is geheel bebouwd. 

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis, met
daarachter een klein volume dat van oorsprong een apart huisje zal zijn
geweest (Gasseltstraat 4-6). Het geheel heeft een langwerpige
rechthoekige plattegrond evenwijdig aan de Gasseltstraat. Onder het
voorhuis ligt een kelder. Daarboven zijn er een begane grond en twee
verdiepingen, waarvan de bovenste relatief laag is. Ook het achterhuis
en het achterste deel van het pand bevatten een begane grond en twee
verdiepingen. De bouwhoogtes hiervan zijn naar achter toe steeds iets
lager. De daken zijn plat. 

Voorgevel:

De symmetrische voorgevel uit 1917 heeft een zeer bijzondere vormgeving
in expressionistische trant, typisch voor de bouwtijd, en is ten dele
bekleed met blauw geglazuurde keramische tegels. 

Op de begane grond is er tussen penanten een grote gevelopening met een
recente pui. De penanten zijn bekleed met tegels. Ze hebben basementen,
met daarboven schachten met een iets verdiept middenvlak waarin aan de
onder- en bovenzijde decoratieve reliлfschilden met goudkleurige
middenelementen zijn opgenomen. Aan de bovenzijde zijn er
kapiteel-achtige elementen met vier goudkleurige elipsen. Daarbovenop
staan hoge bekroningen met aan de bovenzijde gebogen ionische kapitelen
met goudkleurige guirlandes aan de voluten. Tussen deze bekroningen is
er boven de gevelopening een betegelde lijst met een fries met
zeshoekige tegels met daarin in goedkleurige letters de tekst “P. de
GRUYTER & Zn”. 

Boven deze zone is de gevel tot aan de gevellijst uitgevoerd in
metselwerk in rode machinale steen met iets verdiept liggende voegen.
Tussen penanten (bovenop die van de pui) is er een verdiept liggend
gevelvlak, dat is geleed door vier bakstenen kolommen in het midden, met
twee halve kolommen tegen de penanten. Deze geleding geeft vijf
tussenruimtes, waarvan de middelste drie iets breder zijn en vensters
bevatten op beide bouwlagen. De vensters bevatten houten kozijnen en
enkelruits schuiframen. Tussen de vensters van de eerste en tweede
verdieping zijn er borstweringen die met tegels zijn bekleed, met daarin
horizontale profielen en centrale vooruitstekende velden. De kolommen
zijn zo gemetseld dat het aan de buitenzijde lijkt of ze een zeshoekige
grondvorm hebben. Ze hebben geprofileerde bekroningen bekleed met
tegels. Deze dragen een anderhalf-steens rollaag met daarboven een zone
die naadloos in de penanten overgaat. De gevelafsluiting is bekleed met
tegels, en heeft iets doorstekende hoekelementen met vooruitstekende
panelen. Daartussen is een dunne meanderende en licht vooruitstekende
lijst, waaronder zich decoratieve verticaal vooruitstekende elementen
bevinden. 

Zijgevels:

Het pand wordt aan de linkerzijde begrensd door bebouwing. De rechter
zijgevel grenst aan de Gasseltstraat. De gevel is geleed in drie delen:
links het grootste deel dat bij het oorspronkelijke voorhuis hoort,
rechts daarvan een iets lager en smaller deel van het achterhuis, en
helemaal rechts het nog wat lagere en smallere deel van het huisje
Gasseltstraat 4-6. De geleding en vorm van de vensters volgt deze
verdeling, duidelijk weergevend dat de bouwlagen in de verschillende
bouwdelen naar rechts toe steeds lager zijn. De gevel is wit gepleisterd
en heeft een donkere gepleisterde plint. Boven de gevelopeningen op de
begane grond zit een doorlopende horizontale voeg in het pleisterwerk,
en er zijn twee verticale voegen ter benadrukking van de oorspronkelijke
driedeling in verschillende pandjes. Bij de hoek met de voorgevel is er
een smalle zone die bij de voorgevel hoort. Deze is op de begane grond
een betegeld en daarboven uitgevoerd in baksteen, net als de voorgevel,
waarmee het visueel een vierkante kolom op de hoek van het pand lijkt.
In het voorhuis is er links op de verdieping een venster met een 4-ruits
schuifraam en rechts een met een 6-ruits exemplaar. Boven die laatste is
er op de tweede verdieping een laag venster met een 4-ruits schuifraam.
In het achterhuis is er op de begane grond links een ingang met een
kozijn met kraalprofiel, een recente paneeldeur en een bovenlicht.
Rechts daarnaast is er een venster met een recent 4-ruits schuifraam.
Helemaal rechts in het achterhuis is er nog een ingang met een kozijn
met kraalprofiel, paneeldeur en bovenlicht. Op de verdieping zijn er
twee vensters met 6-ruits schuiframen, en op de tweede verdieping zijn
er twee lage vensters met 4-ruits schuiframen. In de gevel van het
huisje Gasseltstraat nr.4-6 is er op de begane grond links een venster
met een enkelruits raam en rechts een ingang met een recente deur en een
bovenlicht. Op de beide verdiepingen bevinden zich twee 6-ruits
schuiframen. De vensters hebben alle hardstenen lekdorpels en brede
middenstijlen. In het voorhuis en het achterhuis hebben de
vensterkozijnen kraalprofielen, en in het huisje nr.4-6 is er op de
verdiepingen sprake van duivenjager-profielen. Aan de bovenzijde worden
alledrie de delen van de gevel afgesloten door een licht geprofileerde
gootlijst. 

 

Achtergevel:

De achtergevel van het pand (of eigenlijk de rechter zijmuur van
Gasseltstraat 4-6) is niet zichtbaar, omdat het pand hier wordt begrensd
door bebouwing.

Ruimtelijke indeling:

Onder het voorhuis ligt een kelder over de volle breedte van het pand,
die toegankelijk is via een trap links in het achterhuis. De kelder is
door een tussenmuur in langsrichting ingedeeld in twee smalle ruimtes.
Op de begane grond loopt de winkel door tot aan de achtergevel van het
achterhuis. In Gasseltstraat 4-6 bevindt zich een aparte ruimte behorend
bij de winkel. Tegen de rechter zijmuur bevindt zich achterin het
achterhuis de opgang naar de bovenwoningen, met de toegang vanaf de
Gasseltstraat. Volgens een bouwtekening uit 1988 is op de verdiepingen
de brandmuur tussen voor- en achterhuis nog aanwezig, evenals de gehele
scheidingsmuur tussen het achterhuis en het achterliggende volume. De
hoogtes van de begane grond en verdiepingen zijn verschillend in de drie
volumes: naar achter toe worden ze lager. 

Constructies:

Bij een opname door de afdeling BAM in 1988 zijn de volgende zaken
waargenomen. 

Het kelderdek bestaat uit troggewelven tussen ijzeren I-balken. De
linker zijmuur is niet gemeenschappelijk met het buurpand. Tussen de
twee muren bevindt zich ter hoogte van het voorhuis een ca. 20 cm. brede
osendrup. In deze zijmuur zijn in het voorhuis restanten van een
houtskelet en dichtgezette kaarsnissen aangetroffen. De eerste
verdiepingsbalklaag bestaat uit eiken moerbalken en grenen/vurenhouten
kinderbinten. In het achterhuis zijn de balklagen enkelvoudig. De
bouwtekening uit 1988 toont dat ook in het achterste bouwvolume de
balklagen enkelvoudig zijn, maar de tweede verdiepingsbalklaag is
getekend met ййn onderslagbalk halverwege de diepte van het volume.

Interieurelementen:

Volgens aantekeningen van de afdeling BAM uit de 1990er jaren bevinden
zich in de winkel tegeltableaus uit 1917 en andere elementen van het
oude winkelinterieur. 

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 31-Gasseltstraat 2-6 heeft stedenbouwkundige
waarde vanwege de samenhang met de historische gebouwde omgeving en de
historische perceelsstructuur. De gevelwanden van de Hinthamerstraat
vormen samen met de bebouwing aan de Gasseltstraat een fraai historisch
ensemble. Het pand heeft extra stedenbouwkundige waarde vanwege de
ligging op de hoek. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een fraaie voorgevel uit 1917/27, die deels met
keramische tegels is bekleed, zoals typisch was voor de winkelpanden van
de kruidenierswinkels van het concern De Gruyter. 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de 15de of vroege 16de eeuw, waarin bij diverse
verbouwingen moderniseringen zijn doorgevoerd. De voorgevel uit
1917/1927 is daarvan de meest duidelijke uiting.

3. Cultuurhistorische waarden

Het pand heeft cultuurhistorische waarde als zijnde een woon-werkhuis
met een kern uit de 15de–16de eeuw, waaraan nog duidelijk zichtbaar is
dat zich hier in de 20ste eeuw een kruidenierswinkel van De Gruyter
vestigde. Dit is te zien aan de typische voorgevel en aan de
tegeltableaus van het winkelinterieur. 

Het object Hinthamerstraat 31- Gasseltstraat 2-6, bestaande uit een
hoekhuis met vast achterhuis uit de 15de-16de eeuw en een jonger huisje
erachter, met een typische voorgevel van een De Gruyter-winkel uit
1917/27, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 31, Gasseltstraat 2-6
’s-Hertogenbosch, GMSP II

  PAGE  1 

