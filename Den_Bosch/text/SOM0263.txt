BESCHRIJVING EN WAARDENSTELLING

SCHILDERSTRAAT  3 T/M 13						-Woningscheidende muren

									-Kelder

									-voorgevels

Beschrijving

De panden Schilderstraat 3 t/m 13 vormen tezamen een ensemble van
ondiepe (resp. 4,5 m., 9,5  m., 9,5 m. , 8 m. en 6,5 m.) huizen aan de
oostzijde van de Schilderstraat. Zij zijn gebouwd op het voormalige
achtererf van het hoekpand Hinthamerstraat 150 (betreft Schilderstraat
nr. 3) en vervolgens de gezamenlijke achtererven van Hinthamerstraat 150
en 152 (betreft Schilderstraat 5 t/m 13). De panden zijn als zodanig te
beschouwen als een voorzetting van vaste achterhuizen van het genoemde
hoekpand aan de Hinthamerstraat en hebben zadeldaken met nokrichting
evenwijdig aan de Schilderstraat. Als bouwvolume staan zij weergegeven
op het eerste kadastrale minuutplan van ca. 1815 en zullen in aanleg
dateren uit de 18e eeuw of wellicht vroeger. De woningscheidende
zijmuren en restanten van achtergevels kunnen in principe dateren uit
deze bouwtijd. Onder het pand Schilderstraat 5-7 bevindt zich aan
voorzijde een kleine kelder die eveneens zal dateren uit de bouwtijd.
Aan de achterzijde van het pand nr. 11 bevond zich in 1907b nog een
kelder, waarvan het niet bekend is of deze nog aanwezig is. De houten
draagconstructies (balklagen, kapconstructies) dateren
hoogstwaarschijnlijk uit de 19e en 20ste eeuw (voorzover zichtbaar:
enkelvoudige balklagen) zonder bijzondere kenmerken. De indeling van de
kleine panden is in de afgelopen decennia meerdere keren gewijzigd, in
samenhang met de jarenlange functie van de panden als werkruimte van
prostituees. Daarvoor waren in deze woninkjes ook ambachtelijke
bedrijfjes gevestigd zoals werkruimte voor kleermakers en schoenlappers.

De sterk straatbeeldbepalende voorgevels van de panden dateren naar alle
waarschijnlijkheid uit de 19e eeuw, de periode waarin de panden
ingrijpend zijn vernieuwd/verbouwd. De drie panden 3, 5 / 7 en 9 zijn
omstreeks het laatste kwart van de 19e eeuw vernieuwd achter identieke
gepleisterde voorgevels, de ramen en deuren met bovenlicht zijn voorzien
van ronde bovenhoeken, geprofileerde omlijstingen met kuif, de
(lijst-)gevels afgesloten door eenvoudige kroonlijsten. Het pand aan
rechterzijde (nr. 3) drielaags met kap, breed 4,30 m., op de begane
grond deur met aan weerszijden twee 6-ruits schuiframen (onderramen
gewijzigd), op de verdieping twee zesruits schuiframen (onderramen
gewijzigd), op de tweede verdieping twee vierruits vensters. Het
middelste pand (nrs. 5-7), breed 4 m., heeft een schuifraam (oorspr.
indeling gewijzigd) en twee deuren met bovenlicht (de rechter naar de
bovenwoning), op de verdieping twee (gewijzigde) zesruits
schuifvensters. Het linkerpand nr. 9, breed 4,30 m. heeft op de begane
grond een deur met bovenlicht en twee gekoppelde schuifvensters (oorspr.
indeling gewijzigd), op de verdieping twee zesruits schuifvensters
(oorspr. indeling gewijzigd).

Het pand Schilderstraat 11, breed 4 m.,  zal in de 19e eeuw met een
attiekverdieping verhoogd zijn en bestaat uit begane grond, verdieping
en (attiek)zolder. De lijstgevel is gepleisterd. De deur en venster op
de begane grond zijn reeds enkele tientallen jaren dichtgemetseld. Op de
verdieping twee (gewijzigde) 6-ruits schuifvensters waarboven een
cordonlijst. Op zolder twee kleine raampjes. De gevel wordt afgesloten
door een gootlijst.

Het pand Schilderstraat 13 is zeer smal (3,60 uitwendig) en heeft een in
de19 eeuw met attiek verhoogde gepleisterde lijstgevel met schijnvoegen.
Boven de gekoppelde deur met bovenlicht en schuifvenster (indeling
gewijzigd) een stalen puibalk. Op de verdieping een (gewijzigd) 6-ruits
schuifvenster, op de attiekzolder een klein lichtvenster als nr. 11.

Waardenstelling

Stedenbouwkundige criteria

Het bebouwingsensemble vormt een typerende reeks van kleine huizen met
ambachtelijke bedrijfjes met nokrichting evenwijdig aan de (secundaire)
straat, een voortzetting in het verlengde van het hoekpand, dat haaks is
georiлnteerd op de hoofdstraat. Deze huistypologie is kenmerkend voor
ontwikkelingen in de Bossche historisch-stedenbouwkundige structuur en
daarmee sterk beeldbepalend binnen het beschermd stadsgezicht. Binnen
het referentiekader van de Schilderstraat is het ensemble bijzonder
waardevol vanwege het feit dat de omringende bebouwing in de afgelopen
decennia vrij ingrijpend is vernieuwd en het ensemble daardoor op deze
plaats een relatief zeldzaam voorbeeld van de vroegere situatie en 19e
eeuwse architectuur vertegenwoordigt. Binnen het stadsgezicht is het
beeld dat wordt gevormd vanaf de poort aan de Hinthamerstraat tezamen
met het achtergelegen ensemble zeer waardevol.

Architectuurhistorische en bouwhistorische criteria

Binnen het eenvoudige karakter van de Schilderstraat vormt het ensemble
een typerend voorbeeld van “eenvoudige doch harmonieuze
architectuur” in een met zorg uitvoerde detaillering, vooral voor wat
betreft de in pleisterwerk uitgevoerde raamomlijstingen en kuiven. In
bouwhistorisch opzicht zijn de parcellering met 18e eeuwse
woningscheidende muren en kelder(s?) waardevolle elementen.

Cultuurhistorische criteria

Binnen het scala van gebouwtypologieлn en historische functies binnen
de historische binnenstad vormt het ensemble een geheel eigen, relatief
zeldzaam bewaard gebleven type van woninkjes en werkruimte van
ambachtslieden in de 19e en vroege 20ste eeuw, waarbij functie en status
van de bebouwing uiteraard sterk gekoppeld is aan de situering aan een
secundaire zijstraat. Het laatste gebruik in de afgelopen decennia
t.b.v. de prostitutie valt buiten het bestek van deze rapportage, al kan
worden geconstateerd dat ook deze functie in de toekomst een zekere
cultuurhistorische herinneringswaarde zal kunnen worden toegekend.

Samenvatting  en conclusie

De reeks kleine panden dateert naar alle waarschijnlijkheid in aanleg
uit de 18e eeuw (of iets vroeger), waarvan de (restanten van) de
woningscheidende wanden en kelder(s?) bewaard zijn gebleven. Zij zijn
alle in de 19e eeuw (twee helft - laatste kwart) vernieuwd door
toevoeging van (attiek-) verdiepingen en gepleisterde voorgevels, de
drie rechterpanden hebben geprofileerde raam- en deuromlijstingen met
kuif, die bepalend zijn voor het 19e eeuwse uiterlijk. Voorzover kon
worden geconstateerd, bevinden zich inwendig (afgezien van de kelder)
geen zaken meer van cultuurhistorische of bouwhistorische waarde,
aangezien deze panden regelmatig inwendig zijn ‘aangepast’ aan het
jarenlange gebruik t.b.v. de prostitutie. In hoeverre deze functie een
cultuurhistorische herinneringswaarde heeft, valt buiten het bestek van
deze rapportage.

Afgezien van de historische waarde van de bebouwingstructuur (zijmuren,
kelder, bouwmassa’s) is vooral de 19e eeuwse architectuur van de
voorgevels sterk straatbeeldbepalend en draagt daarmee in belangrijke
mate het historisch stedenbouwkundig karakter van de Schilderstraat, die
in de afgelopen decennia sterk aan identiteit heeft verloren t.g.v.
nieuwbouw. Behoud van de 19e eeuwse architectuur is in dit kader van
belang voor het beschermd stadsgezicht van ‘s-Hertogenbosch.

April 2004

H. Boekwijt

SO/BAM

REDENGEVENDE OMSCHRIJVING

Schilderstraat 3 t/m 13

Ensemble van ondiepe woonhuizen (respectievelijk circa  4,5 m., 9,5  m.,
9,5 m. , 8 m. en 6,5 m.), gelegen aan de oostzijde van de
Schilderstraat, een secundaire zijstraat van de Hinthamerstraat.

Breedte respectievelijk ca. 4,3 m. (nr. 3), 4 m. (nrs.5-7), 4,4 m. (nr.
9), 4 m. (nr. 11) en 2,6 m. (nr. 13), in aanleg vermoedelijk daterend
XVIII (zijmuren, restant achtermuren, kelder?), voorgevels overwegend
daterend uit XIXc en XIXd. Zadeldaken (XIXc-d), nokrichting evenwijdig
aan straat (nr. 3, nrs. 5/7-9, nr. 11). Nr. 9 ook aan achterzijde met
zadeldak, haaks op langskap voorzijde. Nr. 13 met smal schilddak. De
panden zijn aan voorzijde voorzien van (attiek-)verdiepingen (XIXc-d).
Gepleisterde voorgevels, de drie rechterpanden (nrs. 3 t/m 9) hebben
geprofileerde raam- en deuromlijstingen met kuif, op zolderverdieping
(nr. 3) twee vierruits schuiframen, respectievelijk twee zolderluiken
(nr. 11), ййn zolderluik (nr. 13). Op verdiepingsniveau
respectievelijk twee zesruits schuiframen (nrs. 3 t/m 11) en ййn
(voormalig) zesruits schuifraam. Op begane grond: voormalig gekoppeld
(schuif-)venster (zesruits) en deur met bovenlicht, nr. 11 voormalig
zesruits schuifvenster en deur met bovenlicht, nr. 9 gekoppeld deur met
bovenlicht en twee voormalige zesruits schuifvensters, nrs. 5-7
gekoppeld voormalig schuifvenster (zesruits?) en twee deuren met
bovenlicht, nr. 3 twee voormalige zesruits schuifvensters aan
weerszijden van een deur met bovenlicht.

Straatbeeldbepalend voorbeeld van een eenvoudig, doch harmonieus 19e
eeuws bebouwingsensemble met oudere kern.

