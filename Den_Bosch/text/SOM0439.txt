’s-Hertogenbosch

Hinthamerstraat 98-98a

Kadastraal	: ’s Hertogenbosch, H-2311

Monumentnr.     : SOM0439

Huidige functie	: winkel-woning 	Bouwjaar	: XVB (voorgevel XIXA) 

Architect	: 

Oorspr.functie	: woon-werkhuis

 

Verbouwingen	: 1932, 1933, 1968, 1991, 1994, 2005

Archief		: Gemeente ’s-Hertogenbosch, afdeling BAM

Datum document: 17-04-2007



							globale aanduiding van het perceel	

Context

(Bouw)historie:

Het pand Hinthamerstraat 98-98a, vanouds genaamd ‘’t gekroond Lam’
omvat een voorhuis met vast achterhuis gescheiden door een brandmuur.
Het gebouw stamt vermoedelijk uit de tweede helft van de 15de eeuw. Er
zijn nog diverse samengestelde balklagen bewaard gebleven en ook zijn er
nog een tweetal dekbalkjukken aanwezig, alsmede hergebruikte sporen. In
de eerste helft van de 19de eeuw werd een nieuwe voorgevel gebouwd. In
de eerste en tweede helft van de 19de eeuw is het interieur aangepast,
waarbij onder andere stucplafonds zijn aangebracht (gerestaureerd in
1999).

Volgens het kadastrale minuutplan uit 1823 stond er op het achterterrein
een drietal losse achterhuizen. Deze zijn naderhand gesloopt.

Bij een verbouwing in 1932, naar ontwerp van architect J. v. Kaathoven,
werd onder andere een kleine winkel voorin het pand ondergebracht, is de
erker in de voorgevel aangebracht en is een tweelaags aanbouw aan de
achterzijde gesloopt en vervangen door een eenlaags keukenaanbouw, een
binnenplaats en een werkplaats daarachter. Een jaar later werd een serre
bij de keuken aangebouwd. In 1968 werd de winkel verbouwd en daarbij
waarschijnlijk uitgebreid tot de hele begane grond, in 1991 is de
bovenwoning verbouwd en in 1994 werd de winkelpui ingrijpend gewijzigd.
In 2005 volgde nogmaals een verbouwing.

Ligging:

Het pand is gelegen aan de noordzijde van de Hinthamerstraat in een
vrijwel gesloten gevelwand, tussen de straten In den Boerenmouw en
Louwsche Poort. De Hinthamerstraat is al sinds de late 12de eeuw een van
de drie belangrijke straten die het centrum van de stad (de Markt) met
het omliggende gebied verbinden. 

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen.

De percelen aan de noordzijde van de Hinthamerstraat liepen van
oorsprong door tot aan de Binnendieze. Dat geldt nog steeds voor het
onderhavige perceel. 

Aan de achterzijde is er een smalle tuin die zich uitstrekt tot aan de
Binnendieze. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis gescheiden door
een brandmuur, opgetrokken op een langwerpige en min of meer
rechthoekige plattegrond, die achter de voorgevel enigszins schuin naar
links wegloopt.

Het pand heeft een hoge, geheel onderkelderde, begane grond, een
verdieping en een zolder met borstwering. Het zadeldak heeft aan de
voorzijde een klein wolfseinde en is gedekt met gesmoorde Hollandse
pannen. Aan de achterzijde is er een vrij diepe eenlaags aanbouw met
plat dak. Boven dit gedeelte is in 1998 een dakterras aangelegd.

Voorgevel:

De voorgevel is een symmetrische bakstenen lijstgevel uit de eerste
helft van de 19de eeuw, met op de hoge begane grond een winkelpui uit
1994.

Achter de ingang in de pui bevindt zich links een oude portiek, met
achterin een deur van rond 1900, met onder- en bovenin twee panelen
naast elkaar, en daartussen twee ruiten met naast elkaar, voorzien van
fraaie smeedijzeren hekwerken met rijk krulwerk. Boven de deur is er een
modern bovenlicht.

De brede gestucte omlijsting van de pui loopt tot aan de cordonlijst die
tevens de lekdorpel van de vensters op de eerste verdieping vormt.
Daarboven is de gevel opgetrokken in rode handvorm baksteen, gemetseld
in staand verband met knipvoeg. Op de eerste verdieping is in het midden
een in 1932 toegevoegde houten erker. De ramen hiervan zijn net als van
de overige vensters in de voorgevel recent gewijzigd, maar in de
bovenramen is nog groen getint glas-in-lood aanwezig uit de eerste helft
van de 20ste eeuw. Ter weerszijden van de erker zijn vensters met
T-draairamen. Deze hebben net als de drie lagere vensters op de tweede
verdieping anderhalfsteens strekken aan de bovenzijde, en kozijnen met
een kwarthol profiel. Op de tweede verdieping zijn er hardstenen
lekdorpels, en nieuwe dubbele draairamen. De gevel wordt afgesloten door
een classicistisch hoofdgestel met architraaf, fries en geprofileerde
kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is een gecementeerde topgevel. Blijkens de bouwtekening
uit 1994 zijn er op de verdieping links een klein venster met tweeruits
onderraam en tweeruits bovenlicht, en is er rechts een doorgang met
dubbele deur naar een dakterras, en een tweeruits bovenlicht. Op de
zolderverdieping is er een venster met dubbel draairaam en laag
bovenlicht. Op de begane grond is er een 20ste-eeuwse eenlaags uitbouw
met een plat dak en dubbele tuindeur met bovenlicht.

Ruimtelijke indeling:

Blijkens een bouwtekening uit 1994, is het pand geheel onderkelderd.
Onder het achterhuis ligt de kelder iets boven maaiveld, toegankelijk
via een trap aan de achterzijde. De winkel strekt zich uit over de volle
lengte van het hoofdhuis, met langs de linker zijmuur een lange gang
naar de ruimtes in de achteraanbouwen. Halverwege de gang is een
steektrap haaks op de gang, naar de verdieping, waar rechts een overloop
is met een aansluitende steektrap naar de tweede verdieping. Beide
verdiepingen zijn ingedeeld in een voor- en achterkamer, met ertussen
kleinere ruimtes.

Constructies:

In achtereenvolgens 1992, 1999 en 2005 zijn er waarnemingen en
opmetingen verricht door de afdeling BAM, en in de kelder is
archeologisch onderzoek uitgevoerd. Bij deze waarnemingen werden de
volgende zaken vastgesteld. 

De kelder onder het achterhuis is smaller dan het pand. De kelders zijn
toegankelijk door middel van een keldertrap in de achtergevel (scheiding
voor-/achterhuis). In de voorgevel bevond zich een tweede keldertrap
naar de straat.

Zowel de kelder onder het voorhuis als die onder het achterhuis hebben
een tongewelf met de kruin haaks op de voorgevel.

Beide zijmuren zijn gemeenschappelijk. In het voorhuis telt zowel de
eerste verdiepingsbalklaag als de zolderbalklaag drie vakken met moer-
en kinderbinten. Het achterhuis telt twee balkvakken met moer- en
kinderbinten. De moerbalk van de zolderbalklaag in het achterhuis is aan
beide zijden voorzien van een sleutelstuk met een peerkraalprofilering
met gutssteken, uit de tweede helft van de 15e eeuw. De onderslagen zijn
voorzien van korte consoles met een eenvoudige peerkraal profilering. In
de sleutelstukken zijn sporen aanwezig van een verdwenen
houtskeletconstructie. Ook in het voorhuis zijn bouwsporen aangetroffen
van een verdwenen houtskeletconstructie. 

De kap wordt gedragen door eiken dekbalkjukken en grenen schaarspanten
met trekbalk. De dekbalkjukken met krommers dragen een later A-spantje
met nokbalk waarop hergebruikte eiken sporen rusten.

In 2005 zijn bij verbouwing van het linker buurpand in de rechter
bouwmuur waarnemingen gedaan, die van belang zijn voor de
bouwgeschiedenis van Hinthamerstraat 98. Er werden in het achterhuis
namelijk sporen van een houtskelet (muurstijlen met sleutelstuk en
moerbalk) waargenomen. 

Interieurelementen:

In de muur tussen de twee kelders zit in de achterkelder een kaarsnis.
In de kelder onder het achterhuis is een waterput aangetroffen. 

Tijdens het onderzoek in 2000 is de begane grond gedocumenteerd waarbij
fraaie geornamenteerde stucplafonds uit de tweede helft van de 19de eeuw
aan het licht kwamen. Het uit twee velden bestaande plafond (kamer en
suite) in het voorhuis bezit middenornamenten en een brede geprofileerde
lijst langs de wanden. Het plafond in het achterhuis is tussen de
moerbalk aangebracht en bezit alleen een lijst langs de wanden. De
19de-eeuwse vensters in de achtergevel zijn voorzien van vouwblinden.

Op de verdieping is in het voorhuis eveneens een stucplafond aangebracht
dat stamt uit de eerste helft van de 19de eeuw. Het plafond is
aangebracht tegen de kinderbinten waardoor de moerbalk in het zicht is
gebleven.

Halverwege het eerste balkvak in het achterhuis op de eerste verdieping
staat een houten wandje met daarin een paneeldeur uit de 18de eeuw.
Naast de deur bevindt zich een getoogde nis, mogelijk een restant van
een bedstede. Of deze wand thans nog bewaard is gebleven is niet bekend.


Op de zolder bevindt zich ter plaatse van het tweede dekbalkjuk een
wandje met fitselwerk.

Erf, bijgebouwen, diversen:

Aan de achterzijde ligt een smalle tuin die zich uitstrekt tot aan de
Binnendieze. Achterop het perceel staat een bakstenen muur uit de late
20ste eeuw.  Deze behoort niet tot het monumetn.Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 98-98a heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble, en het perceel van het onderhavige pand heeft
nog de langwerpige vorm en ligging tussen straat en stroom, die min of
meer typisch is voor het oude Den Bosch. Daarnaast heeft het gebouw
aanmerkelijke architectonische waarde omdat het duidelijk herkenbaar is
als historisch huis, met een bakstenen lijstgevel uit de eerste helft
van de 19de eeuw.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de eerste helft van de 15de eeuw, onder andere
herkenbaar aan de kelders, resten van een houtskelet, balklagen met
moer- en kinderbinten, zijmuren, brandmuur en kap. Hierin zijn bij
diverse verbouwingen moderniseringen doorgevoerd. De lijstgevel en de
stucplafonds uit de eerste helft van de 19de eeuw zijn daarvan de meest
duidelijke uitingen. 

3. Cultuurhistorische waarden

Het gebouw heeft cultuurhistorische waarde als zijnde een in kern
15de-eeuws woon-werkhuis waarin vernieuwingen herkenbaar zijn uit
verschillende historische perioden, zoals de voorgevel en stucplafonds
uit de eerste helft van de 19de eeuw.  

Het object Hinthamerstraat 98-98a, bestaande uit een in kern
laatmiddeleeuws huis met 19de-eeuwse lijstgevel, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Hinthamerstraat 98-98a	’s-Hertogenbosch,
GMSP II

  PAGE  4 

