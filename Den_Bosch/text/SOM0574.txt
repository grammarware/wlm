’s-Hertogenbosch 

Hinthamereinde 14

Kadastraal	: ’s Hertogenbosch, H-0465

Monumentnr.     : SOM0574

Huidige functie	: woning / werkplaats	Bouwjaar	: XVI, voorgevel XIXA

Architect	: 

Oorspr.functie	: woonhuis

 

Verbouwingen	: 1996

Archief		: Gemeente ’s-Hertogenbosch, afdeling BAM

Datum document: 22-05-2007



globale aanduiding van het perceel

Context

(Bouw)historie:

Het pand Hinthamereinde 14, vanouds genaamd “de Kievit”, dateert in
kern uit de tweede helft van de 16de eeuw, en heeft een bakstenen
lijstgevel uit de eerste helft van de 19de eeuw. Op de kadastrale minuut
van 1823 is te zien dat het pand toen dieper was. Het lijkt daardoor
waarschijnlijk dat het voorhuis is blijven staan en dat het achterhuis
is gesloopt en vervangen door de tweelaags aanbouw. In 1996 werd de pui,
en met name de vensterinvulling, gewijzigd in historiserende 19de-eeuwse
stijl. 

Ligging:

Het pand is gelegen aan de noordwestzijde van het Hinthamereinde in een
gesloten gevelwand. Het Hinthamereinde is al sinds de late 12de eeuw een
belangrijke uitvalsweg die het centrum van de stad met het omliggende
gebied verbindt. De straat liep in noordoostelijke richting naar
Rosmalen. Het zuidelijke deel van het Hinthamereinde tot aan de Hofstad,
waar het onderhavige pand ligt, was bij de stadsuitbreiding in de eerste
helft van de 14de eeuw al binnen de stadsmuren komen te liggen. Kort na
1500 werd ook het noordelijke deel van het Hinthamereinde (ongeveer
tussen de Hofstad en de Muntelstraat) bij een kleine stadsuitbreiding
binnen de stadsmuur getrokken.

De percelen aan de noordwestkant van het Hinthamereinde strekten zich
van oorsprong uit tot aan de loop van de thans gedempte Binnendieze (de
huidige Kromme Weg). Het perceel van nr.14 is in de kadastrale kaart van
1823 echter al veel korter getekend, met erachter een grotendeels
onbebouwd terrein dat zich uitstrekt tot achter de twee buurpanden ten
zuidwesten, en dat toegankelijk is via een overbouwde steeg op het
buurperceel langs de zuidwestzijde van het pand. Nog steeds ligt achter
de drie panden een breed afgescheiden perceel, dat via die steeg
ontsloten wordt. 

Aan de achterzijde van het pand ligt een open plaats behorend bij het
genoemde achterliggende perceel (z.n.).

Beschrijving

Algemeen (hoofdvorm, kap):

Het pand is gebouwd op een rechthoekige plattegrond die ongeveer twee
keer zo lang is als breed. Het bestaat uit een voorhuis met een ondiep
vast achterhuis dat een 19de- of vroeg-20ste-eeuwse vervanging is van
een ouder bouwdeel. Het voorhuis bevat een hoge begane grond, een
verdieping en een zolder met borstwering. Het zadeldak heeft aan de
voor- en achterzijde schilden en is gedekt met gesmoorde opnieuw
verbeterde Hollandse pannen op de voor- en achterschilden en rode pannen
van hetzelfde type op de zijschilden. Voor-rechts staat een hoge
bakstenen schoorsteen, die waarschijnlijk in het derde kwart van de
20ste eeuw nieuw is opgemetseld. Het ondiepe achterhuis bevat een kelder
die smaller en langer is dan het achterhuis, een begane grond en een
verdieping onder een plat dak. Daarachter is het perceel bebouwd met een
aanbouw van ййn laag en een plat dak.

Voorgevel:

De voorgevel is een symmetrische lijstgevel uit de eerste helft van de
19de eeuw. Op de begane grond is de gevel gepleisterd en bevat deze een
in 1996 vernieuwde winkelpui in 19de-eeuwse stijl. De gevelopening is
ouder, waarschijnlijk uit de late 19de eeuw daterend, en dat geldt
mogelijk ook voor (een deel van) de kozijnen. De bakstenen lekdorpels
zijn ook recent. Op de verdieping is de gevel uitgevoerd handvorm
baksteen in kruisverband (wit geverfd). Er zijn twee vensters die
getuige de rollagen net eronder ooit omhoog zijn verplaatst. Een klein
gedeelte boven die rollagen is dichtgemaakt en daarboven liggen recente
hardstenen lekdorpels. De vensters worden gedekt door halfsteens
rollagen, en bevatten recente kozijnen en ramen. De gevel wordt
afgesloten door een classicistisch hoofdgestel met een gepleisterd fries
en een geprofileerde houten kroonlijst. Het fries wordt aan de
rechterzijde overlapt door het uiteinde van de kroonlijst van het
buurpand, dat een laat-20ste-eeuwse gevel heeft. In het fries bevinden
zich evenals ter hoogte van de verdiepingsvloer drie gietijzeren
rozetankertjes. 

Zijgevels:

Het pand wordt aan beide zijden begrensd door bebouwing. Volgens een
opname door de afdeling BAM uit 2006 is er in de rechter zijmuur op de
verdieping in het hoofdvolume van het pand een klein 19de-eeuws
kiepvenster.

Achtergevel:

Vanuit de openbare ruimte is alleen het bovenste deel van de
achtergevels zichtbaar. De achtergevels van zowel het hogere voorhuis
als het achterhuis zijn uitgevoerd in baksteen en wit geschilderd of
gepleisterd (niet zichtbaar). In de achtergevel van het achterhuis zijn
er op de verdieping drie vensters met zesruits ramen, en de gevel wordt
afgesloten door een eenvoudige houten lijst. In de achtergevel van het
voorhuis is er op de verdieping links een venster met een vierruits
raam. Ook deze gevel wordt door een eenvoudige houten lijst afgesloten.

Ruimtelijke indeling:

Volgens de opname door de afdeling BAM uit 2006 kent de indeling van het
pand de volgende elementen. Onder het tweelaags achterhuis ligt een
kelder met een gedrukt tongewelf in langsrichting. Deze is iets dieper
en smaller dan het huidige achterhuis. De kelder is toegankelijk via een
trap tegen de achtergevel van het voorhuis. Hierboven voert een houten
spiltrap naar de verdiepingen. Nadere gegevens over de indeling zijn
niet voorhanden.

Constructies:

Bij de opname door de afdeling BAM in 2006 werden de volgende zaken
vastgesteld. De zijmuren zijn grotendeels gemeenschappelijk met de
buurpanden. De eerste verdiepingsbalklaag is samengesteld met moer- en
kinderbinten. Onder de eerste twee moerbalken bevinden zich fraaie
sleutelstukken met kralen en gutswerk op de onderzijde; de derde
moerbalk rust op simpele sloffen. In het voorhuis is in de 19de of
vroege 20ste eeuw een insteekverdieping aangebracht. Deze beslaat bijna
het gehele laatste vak. In het laatste balkvak ligt een grenen
onderslagbalk. De achtergevel van het voorhuis is waarschijnlijk niet de
oorspronkelijke brandmuur, want deze is niet in verband gemetseld met de
zijmuren. De kap heeft simpele grenen schaarspanten. Waarschijnlijk
hangt deze constructie samen met de bouw van de voorgevel in de 19de
eeuw. 

Interieurelementen:

In de moderne muur bij de houten spiltrap van de begane grond naar de
insteek is een oude natuurstenen sluitsteen gemetseld.

Op de verdieping in het voorhuis bevindt zich een zandstenen schouw. Ook
zijn er op de verdieping drie oude deuren met kozijnen, maar
waarschijnlijk horen deze niet van oorsprong bij het pand.

Erf, bijgebouwen, diversen:

Het perceel is geheel bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamereinde 14 heeft stedenbouwkundige waarde vanwege de
samenhang met de historische gebouwde omgeving. Beide gevelwanden van
het Hinthamereinde vormen vrijwel in hun geheel een fraai historisch
ensemble. Daarnaast heeft het pand aanmerkelijke architectonische waarde
omdat het duidelijk herkenbaar is als historisch woonhuis met winkel of
werkplaats, met een lijstgevel uit de eerste helft van de 19de eeuw en
een bijpassende en ten dele nog authentieke winkelpui.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een bouwkundige kern uit de 16de eeuw, met
muren en balklaag met fraaie sleutelstukken, waarin bij diverse
verbouwingen moderniseringen zijn doorgevoerd. De insteekverdieping en
de voorgevel zijn daarvan de meest duidelijke uitingen.

3. Cultuurhistorische waarden

Het gebouw heeft cultuurhistorische waarde als zijnde een in kern
16de-eeuws woon/werkhuis waarin diverse vernieuwingen herkenbaar zijn
uit verschillende historische perioden in in- en exterieur. 

Het object Hinthamerstraat 14, bestaande uit een in kern 16de-eeuws
voorhuis met balklaag met fraai bewerkte sleutelstukken, lijstgevel uit
de eerste helft van de 19de eeuw en 19de– of 20ste-eeuwse 
insteekverdieping en achterhuis, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamereinde 14		’s-Hertogenbosch, GMSP II

  PAGE  1 

