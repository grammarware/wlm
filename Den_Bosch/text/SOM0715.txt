’s-Hertogenbosch

Dode Nieuwstraat 33

Kadastraal	: ’s Hertogenbosch, G-6897

Monumentnr.     : SOM0715

Huidige functie	: winkel met magazijn en bovenwoning	Bouwjaar	:
XVIII-XIX, voorgevel ca.1865 

Architect	: 

Oorspr.functie	: woon-werkhuis

 

Verbouwingen	: 1919, 1958, 2007

Archief		: Gemeente ’s-Hertogenbosch, afdeling BAM

Datum document: 21-04-2008



globale aanduiding van het perceel

Context

(Bouw)historie:

Het pand Dode Nieuwstraat 33 bevat op de begane grond een winkel met
magazijn en daarboven een woning. Het pand dateert waarschijnlijk uit de
18de eeuw, waarbij gebruik is gemaakt van een laat-middeleeuwse muur als
rechter zijmuur. Het pand kreeg rond 1865 een nieuwe voorgevel. In de
tweede helft van de 19de eeuw en de vroege 20ste eeuw werd het
achterterrein verder volgebouwd met verschillende bouwdelen.

Volgens een bouwtekening uit 1919 bevonden zich destijds in het volume
aan de Dode Nieuwstraat op de begane grond onder andere kegelbanen, die
in 1941 werden verbouwd tot magazijn. Op de verdieping bevond zich toen
reeds woonruimte.

In 1934 vestigde zich in de achterliggende panden Pensmarkt 30-34 op de
begane grond een schoenwinkel van Van Haren. In deze periode breidde het
concern uit Waalwijk, dat in 1929 was opgericht snel uit. Later breidde
de winkel verder uit naar achteren, naar Dode Nieuwstraat 33. De
percelen werden samengevoegd, en tussenmuren werden op de begane grond
doorbroken teneinde een grote winkelruimte te creлren. Thans is Van
Haren nog altijd in het pand gevestigd. 

Ligging:

Het pand is gelegen aan de oostzijde van de Dode Nieuwstraat in een
gesloten gevelwand. Het bouwblok tussen de Dode Nieuwstraat en de
Pensmarkt ligt op het hoogste punt van de oude stad, zeker na enige
ophogingen die in de 13de eeuw plaatsvonden. In de 13de eeuw zijn in de
naaste omgeving aan de Pensmarkt de eerste grote stenen, burgerlijke
huizen van de stad gebouwd. Op het achterterrein van een aantal van de
grote percelen in de zuidelijke helft van het bouwblok werd in de 13de
eeuw het klooster van de Minderbroeders (Franciscanen) gevestigd. Dit
klooster werd onder andere ontsloten door de Minderbroedersstraat. Ter
plekke van Dode Nieuwstraat 33 lag destijds ook een deel van de abdij.
Na de confiscatie van het klooster in de 16de eeuw is de grond
uitgegeven aan particulieren.

Het perceel van Dode Nieuwstraat 33 (en het erachter gelegen Pensmarkt
30-34, dat afzonderlijk voor de gemeentelijke monumentenlijst is
beschreven) heeft een onregelmatige langwerpige vorm die zich uitstrekt
over de hele diepte van het bouwblok. In 1832 waren Dode Nieuwstraat 33
en Pensmarkt 30-34 nog aparte percelen. Naderhand zijn deze dus
samengevoegd.

Beschrijving

Algemeen (hoofdvorm, kap):

Het pand Dode Nieuwstraat 33 heeft een langwerpig rechthoekige
plattegrond met een achtergevel die iets schuin staat ten opzichte van
de voorgevel en zijmuren. Het gebouw bevat een begane grond, verdieping
en zolder met borstwering, onder een zadeldak met voor- en achterschild
dat is gedekt met gesmoorde Hollandse pannen.

Hierachter bevinden zich verschillende een- en tweelaags bouwvolumes op
het binnenterrein. Deze dateren in kern waarschijnlijk grotendeels uit
de tweede helft van de19de eeuw, maar zijn in vorm gewijzigd doordat
kappen ten dele zijn vervangen door platte daken.

Voorgevel:

De voorgevel is een gepleisterde lijstgevel van omstreeks 1865. Op de
begane grond bevindt zich links een brede gevelopening met een kozijn
met kraalprofiel en een dubbele houten paneeldeur met dubbel bovenlicht
(geblindeerd). Rechts daarvan bevindt zich een blinde zone met zichtbare
sporen van een ingang in het midden van de gevel. Uiterst rechts is er
een ingang met een kozijn met kwarthol profiel en recente paneeldeur.
Opmerkelijk is dat zich zo’n 20 cm. hierboven een klein bovenlicht
bevindt. 

Op de verdieping bevinden zich vier gevelopeningen: drie vensters en
links van het midden een doorgang naar het balkon. Dit balkon is een
recente vervanging van een vroeg 20ste-eeuws exemplaar, dat zich voor de
middelste twee gevelopeningen uitstrekt. De vensters hebben hardstenen
lekdorpels aansluitend aan een doorlopende gepleisterde cordonlijst.
Onder deze lijst bevindt zich een licht vooruitstekende gepleisterde
zone met verdiepte panelen onder de vensters met aan weerszijden
console-achtige elementen met siermotieven die de lekdorpels lijken te
steunen. De gevelopeningen hebben gepleisterde, geprofileerde
omlijstingen met uitgezette bovenhoeken. De kozijnen hebben kwarthol
profileringen en bevatten 6-ruits schuiframen en een dubbele deur met
hoge ruiten en 2-ruits bovenlicht. De gevel wordt afgesloten door een
gepleisterd hoofdgestel met een ongewone vorm. Onder de architraaf zijn
er recht boven de gevelopeningen gepleisterde sierelementen met kleine
tandlijstjes. Het fries is relatief laag en de kroonlijst steekt slechts
gering naar voren. Boven deze lijst bevindt zich nog een houten
gootlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel van het hoofdhuis aan de Dode Nieuwstraat is vanuit de
openbare ruimte niet zichtbaar. 

Ruimtelijke indeling:

Volgens een bouwtekening uit 1991 bevat de begane grond bevat een grote
winkelruimte die doorloopt in de achtergelegen panden aan de Pensmarkt
(nrs.30-34). Voorin Dode Nieuwstraat 33 bevindt zich een opslagruimte.
Aan de voorzijde bevindt zich tegen de rechter zijmuur een opgang naar
de bovenwoning. Er zijn geen nadere gegevens over de verdere indeling
van het huis.

Constructies:

Volgens het rapport van de afdeling BAM uit 2007 bevat het complex de
volgende constructies. Het huis bevat een zware enkelvoudige eerste
verdiepingsbalklaag uit de 18de eeuw. De rechter zijmuur bevat grote
bakstenen uit de late middeleeuwen. Beide zijmuren zijn
gemeenschappelijk met de buurpanden.

Interieurelementen:

Over de interieurelementen zijn geen gegevens voorhanden.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Dode Nieuwstraat 33 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Dode Nieuwstraat vormen voor
een groot deel een fraai historisch ensemble. Ook de ligging op het
voormalige terrein van het “Minderbroederklooster” draagt bij aan de
stedenbouwkundige waarde. Daarnaast heeft het pand aanmerkelijke
architectonische waarde vanwege de fraaie 19de-eeuwse gevel en de
herkenbare historische bouwmassa.

2. Bouw- en/of kunsthistorische waarden

Het complex heeft bouwhistorische waarde omdat het nog laat-middeleeuwse
onderdelen bevat (rechter zijmuur), en verder in kern een 18de-eeuws
huis is, met een voorgevel van rond 1865. 

3. Cultuurhistorische waarden

Het pand heeft cultuurhistorische waarde als zijnde 18de-eeuws
woon-werkhuis met een voorgevel van rond 1865.

Het object Dode Nieuwstraat 33, bestaande uit een 18de-eeuws
woon-werkhuis met een voorgevel uit 19de eeuw, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Dode Nieuwstraat 33		’s-Hertogenbosch, GMSP
II

  PAGE  1 

