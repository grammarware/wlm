’s-Hertogenbosch

Hinthamerstraat 24, 24A en 24B

Kadastraal	: ’s Hertogenbosch, H-1444

Monumentnr.     : SOM0426

Huidige functie	: winkel-woning	Bouwjaar	: late middeleeuwen, voorgevel
XIXA

Architect	: 

Oorspr.functie	: woon-werkhuis

 

Verbouwingen	: 1928, 1937, 1969, 1985, 2004

Archief		: Gemeente ’s-Hertogenbosch, afdeling BAM

Datum document: 13-06-2007



					        globale aanduiding van het perceel

	Context

(Bouw)historie:

Het pand Hinthamerstraat 24, is vanouds genaamd “De Gulden Fonteyn”
(1606) en werd later “de Gekroonde Fransche Page” en “de Groene
Jager” genoemd. Het gebouw dateert in kern uit de late middeleeuwen
(zijmuren). Het voorhuis en het vaste achterhuis werden waarschijnlijk
in ййn fase gebouwd. In de 16de eeuw werd de verdiepingsbalklaag
vernieuwd, waarbij de muurstijlen kwamen te vervallen. In de eerste
helft van de 19de eeuw werd de voorgevel vernieuwd in de vorm van een
lijstgevel. In 1928 werd het zadeldak van het voorhuis vervangen door
een plat dak, en kreeg de voormalige zolder een nieuwe indeling. In 1969
kreeg de winkel weer een nieuwe pui en werd de winkel uitgebreid over de
hele lengte van het pand, terwijl de achterplaats werd bebouwd met een
eenlaags magazijn. Mogelijk werd toen de kelder onder het achterhuis
gesloopt en volgestort. Ook werd een nieuwe trap gebouwd naar de
verdieping, halverwege de lengte van het pand tegen de rechter zijgevel,
en werd de verdieping ten dele nieuw ingedeeld als bedrijfsruimte. In
1985 kwam er opnieuw een andere winkelpui, en drie jaar later werden er
op de verdiepingen etagewoningen ingericht, waarvoor de indeling geheel
veranderd werd. Links achter de voorgevel kwam er een aparte opgang. De
brandmuur bleef op de verdiepingen deels gespaard. Op het achterhuis
werd het bestaande zadeldak vervangen door een mansardedak met stalen
spanten. 

Ligging:

Het pand is gelegen aan de noordzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Het onderhavige gedeelte van de Hinthamerstraat lag net buiten de oudste
omwalling van de stad, die uit de eerste helft van de 13de eeuw dateert.
Bij de stadsuitbreiding in de eerste helft van de 14de eeuw kwam ook het
meer oostelijke gedeelte van de straat binnen de stadsmuren te liggen. 

Aan de achterzijde van het perceel staat een modern gebouw dat deel
vormt van de grote achterbouw van het rechter buurpand.

Beschrijving

Algemeen (hoofdvorm, kap):

Het object bestaat uit een voorhuis met een vast achterhuis. Het pand
heeft een langwerpige min of meer rechthoekige plattegrond, die achter
de voorgevel schuin naar rechts wegloopt en die bij het achterhuis iets
breder is doordat de linker zijmuur een kleine sprong maakt. Het pand
bestaat voor wat betreft het voorhuis uit kelder, hoge begane grond en
twee verdiepingen onder een plat dak, en voor wat betreft het achterhuis
uit hoge begane grond, verdieping, zolder en vliering onder een
mansardedak. Dit dak is gedekt met rode pannen en heeft rechtsvoor een
opbouw met daarin een trap die leidt naar het dakterras op het voorhuis.
Achter het pand bevindt zich een klein eenlaags volume met plat dak ter
plekke van de voormalige achterplaats. 

Voorgevel:

De voorgevel is een symmetrische bakstenen lijstgevel van rond het
midden van de 19de eeuw, met op de hoge begane grond een recente
winkelpui. De pui is symmetrisch ingedeeld, met links een ingang naar de
bovenwoning en een natuurstenen omlijsting. Boven de pui is er een lage
zone die is gecementeerd. Daarboven is de gevel uitgevoerd in baksteen
die in het zicht is. Het muurwerk bestaat uit handvorm baksteen in
staand verband met platvol voegwerk. De baksteen heeft een nogal
onregelmatige structuur, en het lijkt daardoor geen schoon metselwerk,
wat erop kan duiden dat de gevel is ontpleisterd. Op beide verdiepingen
zijn er drie vensters met hardstenen lekdorpels en strekse bogen, gevuld
met vernieuwde kozijnen (met deklatten) en vierruits draairamen. In de
gevel zijn strijkbalkankers aangebracht ter hoogte van de tweede
verdiepingsbalklaag en de voormalige zolderbalklaag. Die bovenste ankers
lopen door over de gevellijst, meebuigend met de profilering van de
architraaf en het fries, tot onder de geprofileerde kroonlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet vanuit de openbare ruimte zichtbaar. Volgens een
bouwtekening uit 1984 is er in de achtergevel op de begane grond rechts
(aan de westzijde) een doorgang naar de eenlaags aanbouw. Op de
verdieping zijn er links twee vensters met tweeruits (schuif?)ramen en
tweeruits bovenramen en werd destijds rechts een nieuwe doorgang naar
een nieuw balkon gepland. In foto’s uit 1985 is te zien dat er boven
de ramen korfbogen zijn. In de gevel van de zolder, is er in het midden
een venster met een vierruits raam.

Ruimtelijke indeling:

Blijkens opnametekeningen uit 1984 is de indeling als volgt. De kelder
onder het voorhuis heeft een toegang via een keldertrap rechts voorin
het achterhuis. De begane grond is ййn grote winkelruimte, met links
voorin een aparte opgang naar de bovenwoningen en in het eenlaags deel
aan de achterzijde een berging. Op de verdiepingen is het pand nog
verdeeld in voor- en achterhuis door een brandmuur en is er een recente
woningindeling. De balklaag van de zolder ligt in het achterhuis iets
hoger dan in het voorhuis.

Constructies:

Bij opnames door de afdeling BAM in 1979 en 1999 zijn de volgende zaken
waargenomen. De kelder onder het voorhuis heeft een tongewelf in
langsrichting. Aan de straatzijde zijn er twee dichtgezette toegangen,
en ook ter plekke van de huidige (20ste–eeuwse) keldertrap lag een
oude toegang. De zijmuren zijn gemeenschappelijk met de buurpanden, en
bevatten delen uit verschillende bouwfasen. De balklagen bestaan uit
moer- en kinderbinten, met sleutelstukken die ten dele zijn geplaatst op
zandstenen consoles. In het achterhuis is een sleutelstuk met dubbele
peerkraal aangetroffen. De mansardekap op het achterhuis heeft recente
stalen spanten.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 24 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. Beide gevelwanden van de Hinthamerstraat vormen
vrijwel in hun geheel een fraai historisch ensemble. Daarnaast heeft het
pand aanmerkelijke architectonische waarde omdat het duidelijk
herkenbaar is als historisch winkel/woonhuis, met een lijstgevel uit de
eerste helft van de 19de eeuw. 

2. Bouw- en/of kunsthistorische waarden

Het pand heeft bouwhistorische waarde omdat het duidelijk herkenbaar is
als historisch huis met een bouwkundige kern uit de late middeleeuwen
(kelder, zijmuren en balklagen), waarin bij diverse verbouwingen
moderniseringen zijn doorgevoerd. De lijstgevel uit de eerste helft van
de 19de eeuw is de meest duidelijke uiting van zo’n modernisering.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden, met name uit de
19de en de 20ste eeuw. 

Het object Hinthamerstraat 24, bestaande uit een huis dat in kern uit de
late middeleeuwen dateert met een 19de-eeuwse lijstgevel, is op basis
van bovenstaande criteria beschermenswaardig als gemeentelijk monument
in de gemeente ‘s-Hertogenbosch

Redengevende omschrijving Hinthamerstraat 24			’s-Hertogenbosch, GMSP
II

  PAGE  1 

