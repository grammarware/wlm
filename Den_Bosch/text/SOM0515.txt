’s-Hertogenbosch

Vughterstraat 41

Kadastraal	: ’s Hertogenbosch, G-6261

Monumentnr.     : SOM0515

Huidige functie	: winkel-woonhuis	Bouwjaar	: ca. 1865, oudere kern

Architect	: 

Oorspr.functie	: woon-werkhuis

 

Verbouwingen	: 1964

Archief		: Gemeente ’s-Hertogenbosch, afdeling BAM

Datum document: 10-08-2007



 

globale aanduiding van het perceel

Context

(Bouw)historie:

Het pand Vughterstraat 41 stond vroeger bekend onder de naam “Het
Verguld Hekken” (naar het vergulde hek dat destijds onder het venster
op de eerste verdieping zat). Het pand werd in 1760 door koperslager Th.
Luyckx gekocht. Behalve dit huis aan de Vughterstraat stond op dit
perceel ook een pand aan de achterliggende Postelstraat. Dit huis werd
in 1761 door Luyckx gekocht. In de eerste helft van de 19de eeuw was dit
gebouw in gebruik als speldenfabriek. Rond 1910 was het in gebruik als
magazijn van de firma Gulick Luyckx. Het ernaast gelegen “Gele Huis”
deed in 1910 dienst als stal en koetshuis van de firma. Deze bebouwing
aan de Postelstraat hoort nu niet meer bij Vughterstraat 41.
Waarschijnlijk is het perceel in de tweede helft van de 19de eeuw
opgedeeld. Van 1797 tot 1800 werd in het pand Vughterstraat 41 het
Heilige Sacrament van Mirakel van Heckenrode door de koopman in spelden
Simon Antonius Luyckx bewaard.

Dit oude pand werd in de tweede helft van de 19de eeuw verbouwd en
voorzien van een nieuwe voorgevel. De winkelpui van deze 19de-eeuwse
gevel is 1964 vernieuwd. De begane grond is ook tegenwoordig nog in
gebruik als winkel en op de verdiepingen wordt gewoond.

Ligging:

Het gebouw ligt aan de noordwestelijke zijde van de Vughterstraat in een
flauwe bocht, in het gebied tussen de eerste ommuring uit de 13de eeuw
en de tweede ommuring uit de 14de eeuw. Het perceel liep tot halverwege
de 19de eeuw door tot aan de Postelstraat. Het geheel aan de
Vughterstraat is onderdeel van een gevelwand met voornamelijk
19de-eeuwse lijstgevels. Veel van deze panden aan de Vughterstraat
hebben een oudere, soms zelfs middeleeuwse, kern. Door de eeuwen heen is
de Vughterstraat, die in opzet een stadsuitbreiding uit de 14de eeuw is
en vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis dat via het trappenhuis verbonden is
met het achterhuis en een kleine, bebouwde achterplaats. Onder het
middendeel ligt een kelder (vermoedelijk aangelegd in 1919). Het
voorhuis omvat een begane grond, twee verdiepingen en een zolder onder
een zadeldak met dakschild aan de voorzijde. Dit dak, nok haaks op de
voorgevel, is gedekt met gesmoorde Hollandse pannen. Het achterhuis
heeft een begane grond, verdieping en zolder onder een zadeldak met
dakschild aan de achterzijde. Ook dit dak is gedekt met gesmoorde
pannen. 

Voorgevel:

De twee vensterassen brede voorgevel (XIXB) is gepleisterd en heeft op
de begane grond een pui uit 1964. Links bevindt zich de toegang tot de
bovenwoning en rechts hiervan is een grote gevelopening met glas en de
winkelingang. De pui is bekleed met natuursteen. Boven de pui heeft de
gevel hoekpilasters. De voorgevel lijkt in dezelfde periode tot stand te
zijn gekomen als de voorgevel van het rechter buurpand. De verdiepingen
worden visueel van elkaar gescheiden door een geprofileerde kordonlijst.
Op de eerste en tweede verdieping twee vensters met vernieuwde
draairamen. De bovenlichten zijn dichtgezet. De vensters op de eerste
verdieping zijn voorzien van hekwerkjes (1964). Alle vensters op de
verdiepingen hebben een geprofileerde omlijsting en een kuifje. De gevel
wordt afgesloten door een hoofdgestel met architraaf, een fries met
velden en geornamenteerde consoles met daarboven een geprofileerde
kroonlijst.

Zijgevels:

Het pand wordt aan beide kanten begrensd door bebouwing. 

Achtergevel:

De achtergevel is niet zichtbaar vanuit de openbare ruimte. Op
tekeningen uit 1997 is de achtergevel van het voorhuis als volgt
weergegeven: De begane grond is niet zichtbaar vanwege bebouwing. Van de
verdieping is enkel het linker deel zichtbaar. Tegen het rechter deel
ligt het halve ovale trappenhuis. Het is een topgevel met links op de
eerste en tweede verdieping een getoogde gevelopening. In de top een
klein venster.

Ruimtelijke indeling:

In een beschrijving van het pand uit 1992 wordt de indeling als volgt
beschreven: Onder het middengedeelte is een tongewelfde kelder. Deze
kelder, smaller dan het pand, is van binnenuit toegankelijk. De ingang
tot de bovenwoning bevindt zich aan de linker zijde. Aan de linker kant
van het pand zit een Engelse trap die tot de bovenste verdieping loopt.
Het trappenhuis heeft de vorm van een halve ovaal en bevindt zich op de
voormalige open plaats tussen het voorhuis en het achterhuis. De begane
grond is geheel ingericht als winkel. Op de verdiepingen van het voor-
en achterhuis zijn woningen. Alle trappen liggen links in het pand.

Constructies:

In de beschrijving uit 1992 wordt het volgende gezegd over de
constructies van het pand: de eerste verdiepingsbalklaag van het
voorhuis is enkelvoudig. Vermoedelijk geldt dat ook voor de tweede
verdiepingsbalklaag. De kap is een beschoten kap met schaarspanten en
gordingen. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden.

Interieurelementen

Over waardevolle interieurelementen wordt in de beschrijving uit 1992
het volgende gezegd: De Engelse trap in het pand is voorzien van
houtsnijwerk (acanthusbladeren). De trap heeft gietijzeren stijlen,
traptreden met concave rand en stootborden met aan de zijkanten een
profilering. Er zijn in het pand ook nog geornamenteerde stucplafonds
aanwezig. Mogelijk is het interieur nog deels 18de-eeuws.

Erf, bijgebouwen, diversen:

In de beschrijving uit 1992 wordt er nog wat gezegd over de
achterplaats. In de achtergevel van het pand Postelstraat 11-13 zijn
twee ronde nissen te zien. Oorspronkelijk waren hier drie ronde nissen
met bustes van de dichters Goethe, Mueller en Schiller. In 1977 is de
nis met de buste van Mueller gesloopt. De ronde nissen hebben een
geprofileerde geornamenteerde omlijsting.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 41 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur en vanwege de ligging buiten de eerste en binnen
de tweede stadsmuur. Samen met de andere, veelal 19de-eeuwse,
lijstgevels aan de Vughterstraat, in het bijzonder met het rechter
buurpand, vorm het geheel een fraai historisch ensemble. De 19de-eeuwse
voorgevel met geornamenteerde fries en kroonlijst, pilasters en
vensteromlijstingen is van architectonisch belang.

2. Bouw- en/of kunsthistorische waarden

Het 19de-eeuwse pand heeft een oudere, mogelijk middeleeuwse kern,
waardoor het geheel bouwhistorische waarde heeft. De kelder is een goed
bewaard gebleven onderdeel van deze middeleeuwse kern. Daarnaast zijn de
behouden elementen uit de 18de eeuw ook van bouwhistorisch belang.

3. Cultuurhistorische waarden

Het pand Vughterstraat 41heeft cultuurhistorische waarde als (voormalig)
woonhuis van de speldenfabrikant Luyckx, maar ook als representant van
de ontwikkelingen in de tweede helft van de 19e eeuw, toen vele oude
huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien.

Het object Vughterstraat 41, bestaande uit een 19e-eeuws winkel-woonhuis
met een oudere kern en 18de en 19de-eeuwse interieurelementen, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vughterstraat 41                              
           ’s-Hertogenbosch, GMSP II

  PAGE  4 

