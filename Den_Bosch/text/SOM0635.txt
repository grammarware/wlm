’s-Hertogenbosch

Lange Putstraat 19

Kadastraal	: ’s Hertogenbosch, H-4668

Monumentnr.     : SOM0635

Huidige functie	: woning	Bouwjaar	: XIXM, kern XV-XVI

Architect	: 

Oorspr.functie	: woon-werkhuis

 

Verbouwingen	: 1900, 1958, 1985, 1996

Archief		: Gemeente ’s-Hertogenbosch, afdeling BAM

Datum document: 05-12-2007



globale aanduiding van het perceel

Context

(Bouw)historie:

Het pand Lange Putstraat 19 is een tegenover de Korte Putstraat markant
gesitueerd woonhuis, rond 1900 ййn bezit vormend met het rechter
buurpand Lange Putstraat 15/17. Voorheen (en momenteel) echter twee
afzonderlijke huizen. De tijdelijke samenvoeging is herkenbaar door de
winkelpui (omstreeks 1900) die in vormgeving overeenkomt met die van het
buurpand. De rooilijn vertoont tussen beide panden een kleine knik. Het
pandje heeft een 15de- of 16de-eeuwse kern waar nog elementen van
behouden zijn gebleven. Voorts zijn er in het pand nog enkele onderdelen
aanwezig van een verbouwingsfase in de 17de eeuw. In de loop van de 19de
eeuw is dit oude pand verbouwd en rond 1900 werd er een nieuwe winkelpui
aangebracht. De kap van het pand en het bovenste deel van de achtergevel
zijn in 1958 vernieuwd. In 1985 is het pand inwendig verbouwd, waarbij
de indeling werd gewijzigd. Tijdens een verbouwing in 1996 werd de
indeling van de achtergevel gewijzigd en zijn er veranderingen in de
plattegronden aangebracht. Het pand is tegenwoordig geheel in gebruik
als woning.

Ligging:

Het pand ligt op een rechthoekig, wat smaller toelopend en langgerekt
perceel aan de zuidelijke kant van de Lange Putstraat. Samen met het
rechter buurpand ligt het in de zichtlijn van de haaks op de Lange
Putstraat liggende Korte Putstraat. Het perceel volgt nog de oude
perceelsgrenzen. Op de kadastrale minuut uit 1823 staat een hoofdpand
aan de Lange Putstraat ingetekend met een los achterhuis op het
achtererf. Of van dit losse achterhuis nog onderdelen bewaard zijn
gebleven in de huidige bebouwing op het achtererf is niet met zekerheid
te zeggen. Hierover is geen documentatie voorhanden.

Vууr 1544- heette de Lange Putstraat Gorterstraat. De tegenwoordige
naam staat in verband met de al in 1575 aanwezige openbare waterput in
de Lange Putstraat. Deze bestaat al lang niet meer.

Beschrijving

Algemeen (hoofdvorm, kap):

Het pand omvat een voorhuis met vast achterhuis. Achter het pand is een
binnenplaatsje en een recente twee-laags berging onder een plat dak. Het
hoofdpand bestaat uit een kelder, begane grond, verdieping en zolder met
borstwering. Het geheel wordt gedekt door een zadeldak met voor- en
achterdakschild en de nok haaks op de voorgevel. Dit dak is gedekt met
gesmoorde Hollandse pannen. 

Voorgevel:

De twee vensterassen brede voorgevel is gepleisterd en is voorzien van
schijnvoegen. Op de begane grond een houten winkelpui met slanke
pilasters die doorloopt over de gevel van het rechter buurpand. Rechts
in deze pui zit de voormalige winkelingang, tegenwoordig in gebruik als
woningingang. Deze ingang bevat een fraaie paneeldeur met opengewerkt
paneel en een bovenlicht met afgeronde hoeken. Links van deze ingang
twee etalagevensters met T-raam binnen kozijnen met afgeronde hoeken.
Onder de vensters een afgeronde hardstenen lekdorpel (over de volle
breedte van de twee vensters). De pui wordt afgesloten door een houten
hoofdgestel met architraaf, fries met velden en consoles onder een
gootlijst. Boven dit hoofdgestel zit een cordonlijst en op de verdieping
bevat de gevel twee vensters. De invullingen van deze vensters (6-ruits
schuiframen) zijn vernieuwd. De gevel wordt afgesloten door een
hoofdgestel met architraaf, fries en kroonlijst.

Zijgevels:

Het pand wordt aan beide kanten begrensd door bebouwing. De nieuwbouw
tegen de linker zijgevel is wat lager, waardoor het bovenste deel van de
zijgevel zichtbaar is. Deze is bekleed met modern materiaal waardoor het
muurwerk niet in het zicht is.

Achtergevel:

De achtergevel is niet zichtbaar vanuit de openbare ruimte. Uit
documentatie blijkt dat het bovenste gedeelte van deze gevel in 1958
opnieuw is opgemetseld en dat de invulling van de gevelopeningen in 1996
vernieuwd is. Op een verbouwingstekening uit 1996 is deze gevel als
volgt weergegeven: 

Centraal op de begane grond zit een ingang met openslaande deuren en een
gedeeld bovenlicht (1996). Links en rechts van deze ingang zit een
venster met 4-ruits draairaam (1996). Op de verdieping zit links een
venster met T-raam en bovenlicht en rechts hiervan een smal venster met
4-ruits raam en bovenlicht (1996).

Ruimtelijke indeling:

De indeling van het pand dateert uit 1985 en 1996. De trap naar de
verdiepingen (1985) ligt in het achterhuis. De kelder onder het pand in
1996 ingemeten. Deze had een ingang in de voormalige lange gang die van
voor- tot achtergevel liep. 

Constructies:

De kelder had oorspronkelijk een tongewelf in de langsrichting. Deze is
niet meer aanwezig. De verdiepingsbalklaag heeft twee vakken moer- en
kinderbalken in het voorste deel van het voorhuis. Hier is in 1996 aan
de rechter zijde een gedeeltelijk afgezaagd sleutelstuk aangetroffen uit
de 15de of 16de eeuw. Daarnaast zijn er sporen gevonden van een
houtskelet. De rest van de verdiepingsbalklaag is enkelvoudig. De kap
(verbeterde Hollandse spanten) dateert geheel uit 1958. Over de zijmuren
is geen documentatie voorhanden. Waarschijnlijk heeft het pand een
gemeenschappelijke zijmuur met het rechter buurpand. Tegen de linker
zijmuur staat nu nieuwbouw. Waarschijnlijk was deze muur ook
gemeenschappelijk met het oorspronkelijke buurpand.

Interieurelementen

Het interieur van het pand dateert vrijwel geheel uit het laatste kwart
van de 20ste eeuw. Op de samengestelde balklaag zijn 17de-eeuwse
schilderingen aangetroffen. Over eventuele andere waardevolle
interieuronderdelen is geen documentatie voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Lange Putstraat 19 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. De gevelwanden van de Lange Putstraat vormen
vrijwel in hun geheel een fraai historisch ensemble. Lange Putstraat 19
ligt in de zichtlijn van de haaks op de Lange Putstraat gelegen Korte
Putstraat en heeft, mede vanwege de over het buurpand doorlopende houten
winkelpui, een zeer beeldbepalende werking binnen dit ensemble. 

2. Bouw- en/of kunsthistorische waarden

Achter de 19de-eeuwse gevel met markante winkelpui uit ca. 1900 gaat een
15de- of 16de-eeuwse kern schuil. Van deze oude kern zijn diverse
onderdelen bewaard gebleven, zoals een samengestelde balklaag en sporen
van het houtskelet. Het pand heeft dan ook bouwhistorische waarde.
Bovendien zijn delen van de 17de-eeuwse balkschilderingen bewaard
gebleven, waardoor er sprake is van kunsthistorische waarde.

Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm redelijk gaaf 19de-eeuws woon-werkhuis met een oudere
kern. Het pand is representant van de ontwikkeling in de 19de eeuw, toen
veel oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Lange Putstraat 19, bestaande uit een 19de-eeuws
werk-woonhuis met een 15de- of 16de-eeuwse kern en markante winkelpui
van rond 1900, is op basis van bovenstaande criteria beschermenswaardig
als gemeentelijk monument in de gemeente ‘s-Hertogenbosch

Redengevende omschrijving Lange Putstraat 19                            
         ’s-Hertogenbosch, GMSP II

  PAGE  1 

