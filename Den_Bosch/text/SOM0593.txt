’s-Hertogenbosch

Hinthamerstraat 182, Achter de Exters 1a-3

Kadastraal	: ’s Hertogenbosch, H-5791

Monumentnr.     : SOM0593

Huidige functie	: woningen	Bouwjaar	: kern ca.1400, voorgevel ca.1800,
bijgebouwen eind XIX en 1907

Architect	: 

Oorspr.functie	: woon-werkhuis en kantoor

 

Verbouwingen	: 1907, 1949, 1959, 2005 

Archief		: Gemeente ’s-Hertogenbosch, afdeling BAM

Datum document: 07-05-2007



							globale aanduiding van het perceel

Context

(Bouw)historie:

Het pand Hinthamerstraat 182 wordt vanouds ‘Sint Jacob’ genoemd.
Vroeger (voor ca.1800) stond er een beeld van de apostel Jacobus bovenop
de voorgevel. De wijding aan deze apostel houdt direct verband met de
nabijheid van de St. Jacobskerk, aan het andere uiteinde van de Sint
Jocobsstraat, die tegenover het pand op de Hinthamerstraat aansluit.
Deze kerk is in de 15de eeuw als broederschapskapel van bedevaartgangers
gebouwd.

Het pand omvat een voorhuis met vast achterhuis. Het voorhuis dateert in
kern vermoedelijk van rond 1400, maar is later diverse malen flink
aangepast. In de 15de of begin van de 16de eeuw is het pand uitgebreid
met een vast achterhuis. Rond 1800  werd een nieuwe lijstgevel voor het
pand gebouwd en werd de kap voorop het pand verhoogd. Ook werd het
voorhuis intern verbouwd. In de tweede helft van de 19de eeuw is het
pand opnieuw intern verbouwd, waarbij onder andere schouwen in
empirestijl, gestucte zuilen in de gang en stucplafonds zijn
aangebracht. Waarschijnlijk werd in het derde kwart van de 19de eeuw het
achterhuis van Hinthamerstraat 180 bij het pand getrokken (Achter de
Exters 1a). In de late 19de eeuw werd het (deels?) vernieuwd en werd
erachter nog een nieuw deel aangebouwd. Aan het eind van de 19de eeuw
werd ook het interieur van het hoofdhuis deels gemoderniseerd. Later is
er nog een serre aan de achterzijde van het hoofdhuis gebouwd. 

In de late 19de eeuw werd achterop het perceel 'Drukkerij Teulings'
gesticht, door de bewoner van het pand, C.N.-Coenraad –Teulings. In
1907 werd hierbij aan Achter de Exters (nr.3) een klein kantoorgebouwtje
opgetrokken, naar ontwerp van M. van den Bouwhuysen. In 1914 verhuisde
de drukkerij, die onder andere het Brabants Dagblad drukte, naar het
Emmaplein. De drukkerij is daarna geheel gesloopt, maar het
kantoorgebouwtje staat er nog altijd.

In 1949 werd er een aparte woning gecreлerd in Achter de Exters 1a, en
in 1959 werd er een winkel voorin het hoofdhuis ingericht, waarvoor een
moderne winkelpui werd gebouwd. In 2005 is de situatie echter weer in
historiserende stijl gereconstrueerd. In dezelfde verbouwing werd het
pand ook verder gerenoveerd, waarbij het interieur werd gewijzigd en de
voorgevel werd opgeknapt, met onder andere vensters in historiserende
stijl.

Ligging:

Het pand is gelegen aan de noordzijde van de Hinthamerstraat in een
gesloten gevelwand, tussen de stegen Achter de Exters en Achter de
Molen, schuin tegenover de aansluiting van de Sint Jacobsstraat op de
Hinthamerstraat. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden. 

Bij de stadsuitbreding in de eerste helft van de 14de eeuw kwam het
oostelijke deel van de Hinthamerstraat, waaraan het betreffende pand
ligt, binnen de stadsmuren te liggen. Een deel van de straat zal echter
al eerder bebouwd zijn geweest, en hoogstwaarschijnlijk geldt dat ook
voor het onderhavige perceel. In 1419 was er echter een grote stadsbrand
die veel panden in dit deel van de stad in de as legde.

Veel percelen aan de noordzijde van de Hinthamerstraat liepen van
oorsprong door tot aan de oever van de Binnendieze. Het oostelijke deel
van deze stroom is echter rond 1930 gedempt, zodat deze nu niet meer
achter het onderhavige perceel langs loopt. Daarna is het achterste deel
van het onderhevige en aangrenzende percelen afgesplitst, en sinds
ongeveer halverwege de 20ste eeuw staat er een groot bedrijfspand, dat
wordt ontsloten via de achterliggende Zuid Willemsvaart. Ergens in de
19de eeuw is het terrein achter Hinthamerstraat 180 bij het perceel
gevoegd. Achterop het hele perceel bevindt zich een tuin, met links
achterin het kantoorgebouwtje Achter de Exters 3. 

Beschrijving

Algemeen (hoofdvorm, kap):

Het pand omvat een voorhuis met vast achterhuis gescheiden door een
brandmuur, opgetrokken op een langwerpige en min of meer rechthoekige
plattegrond. Het pand bevat een hoge begane grond, met onder het
achterhuis een kelder, een verdieping en een zolder met borstwering. Aan
de voorzijde is er nog een extra zolderverdieping onder een kleine
verhoogde kap met een zadeldak evenwijdig aan de straat, met schild aan
de linkerzijde en aan de rechterzijde doorlopend in de kap van het
buurpand. Op het voor-dakvlak staat een houten dakkapel met een gebogen
zinkgedekt dakje. Onder deze opgetrokken kap heeft het pand drie volle
bouwlagen in de voorgevel, waardoor het er voornaam uitziet. De kap is
gedekt met gesmoorde opnieuw verbeterde Hollandse pannen. Hierachter is
er op het voorhuis een zadeldak dat is gedekt met rode Hollandse pannen,
en daarachter is er op het achterhuis een iets naar links verschoven
zadeldak met achterschild, gedekt met rode Hollandse pannen. Dit dak
heeft in het rechter dakvlak en het achter-dakschild dakkapellen. Aan de
achterzijde is er een ondiepe serre met een plat dak uit de late 19de of
vroege 20ste eeuw. 

Aan de achterzijde is het pand breder door een extra bouwvolume aan de
linker zijde, dat iets verder naar achter doorloopt. (voormalig
achterhuis van Hinthamerstraat 180, Achter de Exters 1a). Dit bouwvolume
heeft een rechthoekige plattegrond en telt een begane grond, een
verdieping en een zolder met borstwering. Het dak is een zadeldak met
een dakschild aan de linkerzijde (vanuit Achter de Exters gezien;
noordzijde). Het linkerdeel is iets lager dan het rechterdeel, wat duidt
op verschillende bouwfasen. Het dak is gedekt met rode Hollandse pannen.
Op de nok van het lagere deel staat vlakbij de aansluiting met het
hogere een schoorsteen en onderaan het dakvlak aan Achter de Exters
staat er nabij de achtergevel nog een. Ook staan daar drie houten
dakkapellen. De middelste hiervan heeft een zadeldakje met een hijsbalk,
terwijl de andere twee platte dakjes hebben. 

Het bijgebouw Achter de Exters 3 wordt hieronder in de paragraaf ‘Erf,
bijgebouwen, diversen’ beschreven. 

Voorgevel:

De voorgevel is een vrijwel symmetrische bakstenen lijstgevel van drie
vensterassen breed, daterend van rond 1800. De pui dateert uit 2005 en
is gebouwd als reconstructie van de situatie van voor 1959. Er is een
nieuwe hardstenen plint en daarboven is de begane-grond-gevel gemetseld
in (machinale) handvorm baksteen in kruisverband. Boven de
gevelopeningen zijn er net als op de verdiepingen anderhalf-steens
strekken. Alle gevelopeningen hebben nieuwe invullingen met kozijnen met
kraalprofiel. Op de begane grond is er links een ingang met een nieuwe
deur. Hierboven is er net als boven de twee schuiframen rechts een
bovenraam met glas-in-lood. Het metselwerk op de verdiepingen is
uitgevoerd in staand verband. De vensters op de eerste verdieping staan
op een hardstenen cordonlijst, en bevatten T-ramen met dubbele
draairamen. De vensters op de tweede verdieping hebben geprofileerde
hardstenen lekdorpels, en zijn lager dan die op de eerste verdieping. De
ramen zijn van hetzelfde type. Ter hoogte van de verdiepingsvloeren zijn
er strijkbalkankers in de gevel aangebracht. 

De gevel wordt afgesloten door een classicistisch hoofdgestel dat
doorloopt over het rechter buurpand. Midden boven de gevel staat in de
goot een vernieuwde houten dakkapel met een vrijwel halfronde bovenzijde
met een geprofileerde lijst. Het venster van de dakkapel heeft een
roedeverdeling met zowel in het boven- als onderraam twee ruitjes. 

Zijgevels:

De zijgevels van het hoofdhuis zijn niet zichtbaar vanuit de openbare
ruimte, omdat de buurpanden er tegenaan staan. De zijgevel van Achter de
Exters 1a (of eigenlijk de voorgevel, want deze is op die steeg
georiлnteerd) ligt wel vrij. Deze gevel dateert uit de late 19de eeuw,
en is opgetrokken in machinale baksteen in kruisverband met knipvoegen.
De plint is gecementeerd. Geheel rechts is er op de begane grond een
lage ingang. Links daarnaast is er een klein WC-venstertje met een
bakstenen lekdorpel. Deze openingen dateren van de verbouwing uit 1949.
Links hiervan is er een flink venster met een T-draairaam, en verder
links bevindt zich een blindnis van het zelfde formaat. Op de verdieping
zijn er vier vensters met T-draairamen. De vensters hebben alle kozijnen
met kwarthol profiel, gepleisterde lekdorpels op de verdieping en
hardstenen exemplaren op de begane grond, en worden gedekt door strekse
bogen. Ter hoogte van de verdiepingsvloeren zijn eenvoudige balkankers
in de gevel aangebracht. De gevel wordt aan de bovenzijde afgesloten
door een licht geprofileerde gootlijst.

Achtergevel:

Vanuit Achter de Exters is nog net de linker bovenhoek van de
achtergevel van het hoofdhuis zichtbaar. Dit deel van de gevel bestaat
uit laat 19de-eeuws metselwerk met machinale baksteen in kruisverband.
Rechts in de gevel is er een verdiepingsvenster onder een strekse boog,
gevuld met een T-draairaam en glas-in-lood in het bovenraam. De gevel
wordt aan de bovenzijde afgesloten door een licht geprofileerde
gootlijst. Volgens de opname door de afdeling BAM uit 2005, heeft de
serre op de begane grond een pui met grote dubbele deuren.

De achtergevel van Achter de Exters 1a (of vanuit de steeg gezien de
linker zijgevel) is van hetzelfde type en dezelfde ouderdom als de
zijgevel aan de steeg. Over de tuinmuur valt het bovenste deel van de
gevel vanuit de steeg te zien. De gevel is symmetrisch ingedeeld, met op
de begane grond een grote opening onder een segmentboog, gevuld met een
houten pui met een kozijn met duivenjager-profiel, zijramen en
bovenramen, en in het midden waarschijnlijk dubbele tuindeuren. Het
boogveld is gevuld met siermetselwerk waarin kleine donkere steentjes
met halve bolvormen zijn opgenomen. Op de verdieping zijn er twee
blindvensters met gepleisterde lekdorpels en strekse bogen. Bovenlangs
de gevel loopt een licht geprofileerde gootlijst.

Ruimtelijke indeling:

Volgens opname door de afdeling BAM bij de verbouwing in 2005 heeft het
pand de volgende indeling. Er is op de begane grond een gang aan de
linkerzijde van het pand. Voor de brandmuur staat een ruim trappenhuis.
Vanuit het trappenhuis is de kelder in het achterhuis bereikbaar. Aan de
achterkant ligt een groot vertrek met aan de tuinzijde een serre. Op de
verdieping zijn er in het voorhuis twee kamers, met erachter het
trappenhuis en daarachter nog een kamer. Boven de eigenlijke zolder is
er onder de verhoogde kap voorop het pand nog een extra
zolderverdieping. 

Aan de achterzijde wordt het pand twee keer zo breed doordat Achter de
Exters 1a aan het pand is toegevoegd. Hierdoor heeft de gang in het
achterhuis aan beide zijden vertrekken. Aan de linkerkant liggen
achtereenvolgens een portaal, een keuken en een kamer aan de tuinzijde.
Het bouwvolume Achter de Exters 1a is alleen op de begane grond
onderdeel van de woning van het hoofdhuis. De verdiepingen bevatten een
appartement dat in 1949 is afgescheiden, en dat zijn toegang heeft
vanuit Achter de Exters. De verdieping en de zolder zijn in
verschillende ruimtes ingedeeld, met op de verdieping een gang aan de
achterzijde (oostzijde).

Constructies:

In 2005 zijn er waarnemingen gedaan door de afdeling BAM, waarbij de
volgende zaken werden vastgesteld. 

De zijmuren van het hoofdhuis zijn gedeeld met de buurpanden. De
dwarsmuur en een deel van de rechter zijmuur nabij de dwarsmuur zijn
opgebouwd uit grote, laat 13de of vroeg 14de-eeuwse baksteen, maar het
merendeel van de zijmuur is gemetseld in 15de-eeuwse baksteen. De
rechter zijmuur bevat sporen van verschillende rookkanalen en
kaarsnissen. De verdiepingsvloeren in het voorhuis hebben enkelvoudige
balklagen met duivenjager-profiel aan de onderzijde, wat wijst op een
datering in de late 18de of vroege 19de eeuw. Het achterhuis is
waarschijnlijk in de 19de eeuw opgehoogd. Het voorhuis en achterhuis
hebben allebei een afzonderlijke kapconstructie. De achtermuur van het
dwarskapje aan de voorzijde is opgemetseld op een houtconstructie. Het
kapje rust op grenen spanten en dateert vermoedelijk uit 1805, getuige
een geschilderd jaartal op ййn van de spanten. De spanten van de
eigenlijke kap van het voorhuis stammen waarschijnlijk uit het eind van
de 18de of begin van de 19de eeuw. De kap heeft een andere hellingshoek
en is hoger dan de voorganger. Dit is onder andere aan de brandmuur te
zien, waar nog restanten van de trapgevel in zitten. De kap van het
achterhuis dateert waarschijnlijk uit de tweede helft van de 19de eeuw,
toen deze is opgehoogd.

Interieurelementen:

In 2005 zijn er waarnemingen gedaan door de afdeling BAM, waarbij de
volgende zaken werden vastgesteld. 

De gang in het achterhuis en de achterkamer hebben stucplafonds met
geprofileerde lijsten en ornamenten. In de gang is er achter het
trappenhuis aan weerszijden een gepleisterde gecanneleerde pilaster met
Corinthisch kapiteel. Zulke pilasters bevinden zich tevens aan
weerszijden van het portaal aan de linkerzijde van de gang. Ze dateren
waarschijnlijk van rond het midden van de 19de eeuw. De lambrisering
werd gevormd door een rijk geprofileerde lat, waarvan nog een restant
aanwezig is. 

Het trappenhuis heeft een vlak daklicht met gegraveerd en gekleurd
glas-in-lood. De steektrap met kuipstukken heeft slanke balusters van
gietijzer met in het midden een ornament. Het trapportaal wordt van de
gang afgescheiden door een boog die rust op de genoemde pilasters.
Halverwege staat een houten pui met twee deuren, die waarschijnlijk
toegang gaven tot een heren- en damestoilet. Boven de deuren zit een
halfrond bovenlicht zonder glas. Ten tijde van de opname was het portaal
tijdelijk verwijderd.

De achterkamer heeft aan de tuinzijde een serre, afgescheiden door een
houten pui met schuifdeuren. Tegen de brandmuur is een driedelige houten
kast afgescheiden, en tegen de rechter zijmuur bevindt zich een schouw
in empire stijl. De serre heeft op de zijwanden een lambrisering van
witte tegels met een bruine decoratie. 

Op de verdieping zijn de vensters in de voorgevel voorzien van
gedecoreerde vensterbanken en omtimmering. Ten tijde van de opname was
de schouw in Empire stijl tijdelijk verwijderd.

In achter de Exters 1a is er in de achterkamer

tegen de linker zijmuur (westelijke muur) een stookplaats met een schouw
in empire stijl. Het vlakke plafond heeft een groene omkadering met
sjabloonschilderingen. Het centrale deel heeft een lichtgele ondergrond
met een sierlijke en veelkleurige bloem- en rankenschildering. 

Erf, bijgebouwen, diversen:

Links achterin de tuin staat aan het uiteinde van Achter de Exters een
klein eenlaags pandje met een plat dak, dat in 1907 is gebouwd als
kantoor voor drukkerij Teulings, naar ontwerp van M. van den Bouwhuysen.
Het gebouwtje heeft een langwerpige rechthoekige plattegrond evenwijdig
aan de Hinthamerstraat. 

De gevel aan Achter de Exters is gemetseld in oranje-rode verblendsteen
in kruisverband met iets verdiepte rode voegen. De lage plint is
gecementeerd, en op de hoogte van de lekdorpel en de kalven van de
gevelopeningen zijn er dubbele horizontale banden van gele
verblendsteen. Ter hoogte van de lateien is er een gepleisterde band.
Rechts in de gevel is er een ingang met een kozijn met kwarthol profiel,
een paneeldeur, geprofileerd kalf en bovenlicht met glas-in-lood. Links
is er een groot vensters met hardstenen lekdorpel, kozijn met kwarthol
profiel en driedeling raam met breed middendeel met dubbel draairaam,
geprofileerd kalf, en bovenlichten. Boven de kozijnen bevinden zich
lateien in de vorm van twee ijzeren balken die aan elkaar zijn
gemonteerd zodanig dat deze een I-profiel vormen. Hierop zijn decoratief
uitgesneden metalen beplatingen gemonteerd. Langs de bovenrand van de
gevel is er een geprofileerde houten gootlijst op geprofileerde klossen.

Die lijst loop door over de rechter (zuidelijke) zijgevel van het
pandje. Hiervan is alleen het bovenste deel zichtbaar vanuit de steeg.
De gevel is gemetseld in rode baksteen in kruisverband, met een
gepleisterde band ter hoogte van de lateien in de voorgevel.

In het voormalige kantoor, dat in slechte staat verkeert, bevindt zich
nog een schouw met een geschilderd portret.

Tussen Achter de Exters 1a en 3 staat langs de steeg een bakstenen
tuinmuur van rond 1980.Motivering voor plaatsing op de gemeentelijke
monumentenlijst

1. Architectonische en stedenbouwkundige waarden

Het complex Hinthamerstraat 182, Achter de Exters 1a-3 heeft
stedenbouwkundige waarde vanwege de samenhang met de historische
gebouwde omgeving en de historische perceelsstructuur. De gevelwanden
van de Hinthamerstraat vormen een fraai historisch ensemble, en dit
geldt ten dele ook voor de steeg Achter de Exters. Aanvullende
stedenbouwkundige waarde is gelegen in de oude structuur van de steeg,
die tot in de vroege 20ste eeuw een reeks kleine huisjes ontsloot die
achterop het perceel stonden dat destijds tot aan de Binnendieze reikte.
Daarnaast heeft het complex aanmerkelijke architectonische waarde omdat
het hoofdhuis duidelijk herkenbaar is als historisch winkel/woonhuis,
met een bakstenen lijstgevel van rond 1800 die is gekoppeld met het
echter buurpand, terwijl Achter de Exters 3 nog goed herkenbaar is als
vroeg-20ste-eeuws bedrijfsgebouwtje. 

2. Bouw- en/of kunsthistorische waarden

Het complex heeft bouwhistorische waarde omdat het nog duidelijk
herkenbaar is als historisch huis, met een bouwkundige kern uit de 14de
eeuw waarin bij diverse verbouwingen en uitbreidingen moderniseringen
zijn doorgevoerd. De lijstgevel en de verhoogde kap voorop het pand van
rond 1800, het eind-19de eeuw verbouwde en uitgebreide zij-achterhuis
zijn daarvan de meest duidelijke uitingen, maar ook diverse
interieurelementen getuigen daarvan. De diverse 19de-eeuwse
interieurelementen, zoals beschilderingen, het portret in het
kantoortgebouwtje en de boogstelling in de gang hebben ook
kunsthistorische waarde. 

3. Cultuurhistorische waarden

Het gebouw heeft cultuurhistorische waarde als zijnde een in kern
14de-eeuws woon-werkhuis waarin vernieuwingen herkenbaar zijn uit
verschillende historische perioden, zoals de voorgevel van rond 1800 en
interieurelementen uit de tweede helft van de 19de eeuw. Het in 1907
gebouwde kantoorgebouwtje heeft cultuurhistorische waarde als
herinnering aan de voormalige drukkerij Teulings, die hier in de late
19de eeuw was opgericht, en waar onder andere de voorloper van het
Brabants Dagblad werd gedrukt.  

Het object Hinthamerstraat 182, Achter de Exters 1a-3, bestaande uit een
in kern laat-middeleeuws diep huis met lijstgevel van rond 1800,
19de-eeuwse interieurelementen en bijgebouwen uit de late 19de eeuw en
1907, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 182	, Achter de Exters 1a-3  
’s-Hertogenbosch, GMSP II

  PAGE  1 

