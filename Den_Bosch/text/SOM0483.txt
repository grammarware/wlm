’s-Hertogenbosch

Sint Janssingel 32-36	

Kadastraal	: ’s Hertogenbosch, G-5674

Monumentnr.     : SOM0483

Huidige functie	: drie woningen 	Bouwjaar	: 1896

Architect	: 

Oorspr.functie	: drie woningen

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 04-08-2007



						globale aanduiding van het perceel

Context

(Bouw)historie:

Sint Janssingel 32-36 is een vrijstaand pand dat drie woningen bevat.
Het is gebouwd in 1896. Er zijn geen dossiers van verbouwingen
aangetroffen, maar aan de buitenzijde is zichtbaar dat er wel
wijzigingen zijn aangebracht, zoals ramen en deuren (1930er jaren en
halverwege de 20ste eeuw) en dakkapellen en een kleine uitbouw aan de
achterzijde op de begane grond (XXd). 

Ligging:

Het pand is gelegen aan de Sint Janssingel. Het gebouw is vrijwel geheel
vrijstaand maar aan weerszijden staan muren met poorten langs de straat.
De muur ter linkerzijde hoort bij het perceel. Achter het poortje ligt
een steeg die naar de kleine achtertuin leidt. 

In de 14de eeuw werd de stad Den Bosch uitgebreid, waarbij de westelijke
muur ter plekke van de huidige Sint Janssingel werd gelegd. Buiten de
muur lag een gracht, die later is omgevormd tot de huidige loop van De
Dommel. Binnen de muur lag een straat, die ongeveer ter plekke van de
huidige straat lag. In de 17de eeuw werd de muur gesloopt en vervangen
door aarden wallen met bastions en werden de grachten verbreed. Net ten
noorden van het onderhavige pand, bij de Sint Jansstraat lag een
belangrijke stadspoort (de Sint Jans- of Koepoort) met erbuiten een
ravelijn. Nadat in de 19de eeuw de vestingwerken grotendeels overbodig
waren geworden door de veranderde manier van oorlog voeren, werden de
vestinggronden overgedragen aan de stad, in het kader van de Vestingwet
van 1874. De stad liet de aarden wallen afgraven en een deel van de
grachten dempen. De Sint Janssingel werd aangelegd als een brede straat
met langs de oever een voetpad met een bomenlaan. De gracht werd
vergraven tot de huidige Dommel en de brug werd iets naar het noorden
verlegd, van de Sint Jansstraat naar de verbrede Vissstraat. 

Het terrein van Sint Janssingel 32-36 was in de 19de eeuw (althans voor
1896) waarschijnlijk niet bebouwd: de grond behoorde waarschijnlijk bij
de vestingwerken en werd pas na 1874 verkaveld. Oude kaarten tonen
echter dat er eerder, in de 16de eeuw, wel bebouwing stond op deze plek.
Het kavel heeft een ongewone wigvorm doordat de kavels ter linkerzijde
haaks op de Sint Janssingel zijn gerooid en die ter rechterzijde min of
meer evenwijdig aan de zuidelijker gelegen straat Walpoort. Het
onderhavige kavel lijkt hierdoor een rest-ruimte te zijn geweest.

Beschrijving

Algemeen (hoofdvorm, kap):

Het pand heeft een diepe, a-symmetrische, vierhoekige plattegrond die
achter de voorgevel naar links wegloopt. Het gebouw bevat begane grond,
verdieping en zolder met borstwering. Het afgeplatte schilddak is gedekt
met gesmoorde kruispannen op de steile schilden en zinken roeven
bovenop. Midden boven de voorgevel is er een steekkap naar de topgevel
en ter weerszijden daarvan staan onderaan de dakschilden kleine
dakkapelletjes met steile tentdakjes en pirons, geheel met zink bekleed.
In de zij-dakschilden bevinden zich 20ste-eeuwse dakramen en een
transparante kunststof dakkapel, en op het achter-dakschild staat links
een brede laat 20ste-eeuwse dakkapel. Voorop het dak staat links van de
steekkap een forse bakstenen schoorsteen. 

Voorgevel:

De voorgevel is grotendeels symmetrisch met een middenrisaliet met
topgevel en vleugels met lijstgevels. De voorgevel doet denken aan die
van een instellingsgebouw of voornaam woonhuis, maar dat is misleidend
want achter de gevel bevinden zich drie woningen voor de lage
middenstand of arbeiders. De gevel is ontworpen in typisch
laat-19de-eeuwse neo renaissance-stijl. 

De gevel is gemetseld in rode machinale baksteen in kruisverband, met
speklagen van gele verblendsteen. Randen van ditzelfde materiaal op de
hoeken van de gevel en het risaliet, voorzien van vertanding. De
gevelopeningen hebben diepe neggen en zijn gedekt door steens bogen
(segmentbogen op de begane grond en rondbogen op de verdieping) met
aanzetstenen en sluitstenen met diamantkoppen. De boogvelden zijn gevuld
met mozaпek van rode en gele baksteen in verschillende patronen. De
kozijnen hebben vellingkanten. Ter hoogte van de balklagen en in de
topgevel zijn smeedijzeren sierankers met krullen aangebracht.

Op de begane grond is een hardstenen plint met een kraalprofiel langs de
bovenste rand, bakstenen borstwering en licht geprofileerde waterlijst
die overgaat in de lekdorpels van de vensters. In de linkervleugel
bevinden zich twee hoge openingen met gewijzigde deuren uit de 20ste
onder geblindeerde zones, die aangeven dat de oorspronkelijke deuren
beduidend hoger moeten zijn geweest, en bovenlichten. In de
rechtervleugel is de indeling identiek, alleen is hier links geen
ingang, maar een borstwering met een vensters erboven, gevuld met een
T-schuifraam. In het middenrisaliet, dat ongeveer even breed is als de
vleugels, bevindt zich in het midden een breed venster met een dubbel
schuifraam. Boven de begane grond loopt over de gehele gevelbreedte een
fries met een omranding van gele verblendsteen en daarbinnen iets
verdiept liggende panelen met rode baksteen en op regelmatige afstand
verdiept liggende koppen van gele steen. Langs de bovenzijde van dit
fries loopt een hardstenen cordonlijst die overgaat in de lekdorpels van
de vensters. In beide vleugels is er in het midden een venster met
T-draairaam. Het linker exemplaar is gewijzigd in de 20ste eeuw. In het
middenrisaliet bevindt zich een breed vensters met dubbel schuifraam. In
het grote boogveld hierboven zijn twee kleine rondboogjes gemetseld.
Hierboven loopt over de gehele gevelbreedte geprofileerde bakstenen
waterlijst. Deze is boven het middelste venster opgetild om boven de
grote rondboog heen te lopen. In de zijvleugels vormt deze lijst de
architraaf van een hoofdgestel. Dit hoofdgestel bevat een bakstenen
fries met verdiepte panelen met rode en gele baksteen, die worden
gescheiden door voluutconsoles van hout of zandsteen, die een houten
kroonlijst dragen. In de topgevel van het middenrisaliet gaat de
bakstenen waterlijst in het midden over in een hardstenen lekdorpel van
een smal zoldervenster. Dit venster is gevat in een gevelvlak met een
driepas-bekroning dat wordt omgeven door de licht vooruitstekende
geveltop. Het vooruitstekende geveldeel rust op kleine zandstenen
consoles: aan weerszijden twee met een segmentboogje ertussen. De top
wordt gedekt door geprofileerde hardstenen dekstukken. Op de schouders
staan hardstenen pinakels en op de platte top een hardstenen tuit in de
vorm van een aedicula met ter weerszijden voluten en in het midden een
paneel waarin in reliлf “ANNO 1896” staat. Het tympaantje werd van
oorsprong bekroond door een beeld, maar dat is niet meer aanwezig. De
tuit wordt aan de achterzijde door ijzeren stangen naar de nok
gefixeerd. 

Zijgevels:

De zijgevels zijn vanaf de straat alleen voor wat betreft het bovenste
deel zichtbaar. Beide zijn van rode baksteen met een iets lichtere kleur
dan de voorgevel, gemetseld in kruisverband. Ter hoogte van de
verdiepings- en zoldervloer bevinden zich balkankers, en de gevels
worden gedekt door licht geprofileerde gootlijsten. De vensters in de
zijgevels hebben segmentbogen en hardstenen lekdorpels. De linker
zijgevel bevat op de verdieping iets links van het midden een bescheiden
venster en de rechter links een klein venster, rechts een flink venster
met T-draairaam en daar tussenin een minuscuul venstertje.

Achtergevel:

De achtergevel is zichtbaar vanaf het achtergelegen Hofje van Koolen. De
gevel is net als de zijgevels gemetseld in rode baksteen in
kruisverband. Ter hoogte van de verdiepings- en zoldervloer bevinden
zich balkankers. De gevel wordt gedekt door een licht geprofileerd
gootlijst. De vensters hebben, net als in de zijgevels, segmentbogen en
hardstenen lekdorpels. Op de begane grond is er links een vensters met
een schuifraam met 2-ruits bovenraam. Rechts hiervan staat een uitbouw
uit het laatste kwart van de 20ste eeuw, met een luifel aan de
linkerzijde. Op de verdieping bevindt zich links een venster met
T-draairaam en rechts een doorgang naar een klein balkon (constructie
XXd) met een dubbele deur met hoge ruiten onder een bovenlicht.

 

Ruimtelijke indeling

Over de ruimtelijke indeling zijn geen gegevens voorhanden.

Constructies:

Over de constructies zijn geen gegevens voorhanden.

 

Interieurelementen:

Over de interieurelementen zijn geen gegevens voorhanden.

Erf, bijgebouwen, diversen:

Links naast de voorgevel staat een muur die ook bij het pand hoort, en
die de afsluiting vormt van de steeg. De muur behoort bij een vroegere
poort naar een achterterrein die hier links van stond, en in gewijzigde
vorm nog staat, maar heden de ingang van een gebouw vormt. Het smalle
muurdeel is gepleisterd, heeft een hoge gepleisterde plint en keramische
dekstukken. De doorgang naar de steeg heeft een rondboog en bevat een
20ste-eeuwse houten deur. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object Sint Janssingel 32-36 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur, die in het onderhavige gedeelte grotendeels in de
late 19de eeuw is verkaveld nadat de vestingwerken van de stad waren
opgeruimd. De gevelwand van de Sint Janssingel vormt in dit gebied een
fraai laat-19de-eeuws ensemble. Daarnaast heeft het pand aanmerkelijke
architectonische waarde vanwege de historische hoofdvorm en omdat het
een fraaie en zorgvuldig gedetailleerde voor- gevel heeft in
neo-renaissance-stijl. 

2. Bouw- en/of kunsthistorische waarden

Het pand heeft bouwhistorische waarde als zijnde nog grotendeels gaaf
woonpand uit 1896. Het pand heeft kunst- en architectuurhistorische
waarde vanwege de vormgeving van de voorgevel in typisch
laat-19de-eeuwse neo-renaissance-stijl.

3. Cultuurhistorische waarden

Het gebouw heeft cultuurhistorische waarde als zijnde een vrij gaaf
vrijstaand woonpand uit 1896, met een bijzondere opzet met drie
arbeiders-/middenstandswoningen, en een voorgel in voor die tijd
typerende neo-renaissance-stijl.

Het object Sint Janssingel 32-36, bestaande uit een vrijstaand pand met
drie woningen uit 1896 en een voorgevel in neo-renaissance-stijl, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Sint Janssingel 32-36		’s-Hertogenbosch,
GMSP II

  PAGE  1 

