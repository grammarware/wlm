’s-Hertogenbosch

Koningsweg 89-91-93-95-95A

Kadastraal	: ’s-Hertogenbosch, I-988, 

I-989, I-2003A1, I-2003A2, 

I-2375A1, I-2375A2, 

I-2375A3, I-2375A4

Monumentnr.	: SOM0449

Huidige functie	: wonen	Bouwjaar	: 1908

Architect	: P. Appel 

Oorspr.functie	: wonen

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 10-02-2009



						globale aanduiding van de percelen

Context

(Bouw)historie:

Het object bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. Verder zorgen het aan de
boulevard gelegen Julianaplein en Emmaplein voor een levendige
onderbreking langs het tracй. 

Het onderhavige bouwwerk bevindt zich vlakbij de aansluiting van de
Koningsweg op de Lekkerbeetjesstraat. Vanuit het zuiden gezien –
wanneer men de stad binnenkomt – maakt het object deel uit van de
eerste historische bebouwing die langs de Koningsweg kan worden gezien.
Ten zuiden van de Lekkerbeetjesstraat staan grootschalige naoorlogse
kantoorpanden en vanaf deze straat volgen dan de aaneengesloten
gevelwanden met herenhuizen uit de vroege 20ste eeuw. De links van het
bouwwerk gelegen historische bebouwing op de nrs. 97-99 (1904, architect
P.Th. Stornebrink) springt trapsgewijs terug en vormt een belangrijk en
markant stedenbouwkundig accent op de hoek van de Lekkerbeetjesstraat. 

Het was architect P. Appel die in 1908 de nrs. 89-95 bouwde. Uit de
bewaard gebleven gegevens van de jaren 1910, 1928 en 1943 blijkt dat in
dit eenvoudig opgezette en uit beneden- en bovenwoningen bestaande
dubbele herenhuis een gevarieerd gezelschap aan mensen heeft gewoond.

Genoemd worden een bureelambtenaar van Rijkswaterstaat, een commies van
de inspectie posterijen, een kantoorbediende van een gloeilampenfabriek
alsook enkele leden van de (bekende?) familie Jamin. 

Architect Appel voerde het bouwwerk uit in een voor de bouwperiode
inmiddels vrij ‘ouderwetse’ neorenaissancistische trant,
aansluitende bij ontwikkelingen in het laatste kwart van de 19de eeuw.
Karakteristiek is vooral de symmetrische opzet en de markante
contrastwerking tussen het bakstenen metselwerk en de diverse
gepleisterde gevelaccenten zoals speklagen en sluitstenen. Enige
Jugendstilinvloed blijkt uit de detaillering van de balkonhekken en de
aan de bovenkant van de gevels geplaatste sierblokken.

In de loop van de tijd ondergingen deze beneden- en bovenwoningen aan de
buitenzijde slechts een enkele wijziging. Zo zijn er op de nrs. 89-91
vernieuwde toegangsdeuren en kreeg de portiektrap hier nieuwe dekplaten
en stootborden.         

Ligging:

Het bouwwerk ligt aan de westzijde van de Koningsweg, vlakbij de hoek
met de Lekkerbeetjesstraat. Hier maakt het object deel uit van een
aaneengesloten gevelwand tussen de Lekkerbeetjesstraat en de
Guldenvliesstraat. Net als de overige bebouwing in de gevelwand sluit
bedoeld bouwwerk direct aan op de rooilijn. Links van het object springt
de bebouwing evenwel trapsgewijs terug. Aan de overkant bevindt zich de
haaks op de Koningsweg gelegen Van Diepenbeeckstraat en het op de hoek
daarvan gesitueerde voormalige hoofdkantoor van de PNEM  uit 1921.   

Beschrijving

Algemeen (hoofdvorm, kap):

Het uit beneden- en bovenwoningen bestaande bouwwerk heeft een
rechthoekige plattegrond met een aansluitende achterbouw. Er zijn een in
het zicht liggende souterrainverdieping, twee bouwlagen en een
zolderverdieping. De zolder is gevat onder een plat dak met aan de
voorkant een schuin schild met deels vernieuwde leidekking. Een in het
midden gesitueerd dakhuis met een plat dak sluit op het schuine schild
aan. Verder is er rechts van het dakhuis een oorspronkelijke houten
dakkapel met een lessenaarsdakje en is deze links  vervangen door een
dakraam. De voorgevel is gemetseld in bruine baksteen in kruisverband en
heeft hardstenen plinten. De speklagen, geboorte- en sluitstenen waarmee
de gevel is verlevendigd zijn in pleisterwerk uitgevoerd. Een sobere
siermetselwerklijst met licht geprofileerde houten lijstgoten vormt de
beлindiging van de gevels. De goten liggen ingeklemd tussen
gepleisterde sierblokken, welke langs het dakhuis zijn gecombineerd met
gemetselde hoekdammen. Tenzij anders vermeld zijn de vensters en
portieken gevat onder een gemetselde segmentboog met een gepleisterde
aanzet en dito sluitstenen. Kozijnen, ramen en deuren zijn in hout
uitgevoerd (enkele vernieuwde deuren). De vensters zijn voorzien van
hardstenen lekdorpels.        

Voorgevel:

Deze gevel heeft een breedte van zes vensterassen en is symmetrisch
ingedeeld. De middelste assen vormen een in een dakhuis uitmondend
risaliet. In het risaliet bevinden zich de hoge portieken die toegang
verlenen tot beide helften van het bouwwerk. De portieken zijn voorzien
van een ‘zwevende’ latei die middels een stijl is verbonden met de
hier gelegen segmentbogen. Hoge trappen met een bijbehorend hekwerk
leiden naar de betreffende ingangen. Bovendien bieden de portieken aan
de ene zijde van de trappen toegang tot een souterrainingang. Aan
weerskanten van het risaliet bevat het souterrain telkens twee lage
vensters en ontvangt de eerste bouwlaag eveneens via twee vensters
daglicht, maar hoger van opzet. Op de segmentbogen van laatstgenoemde
vensters sluiten decoratieve consoles aan die de onderzijde vormen van
brede balkons met smeedijzeren sierhekken. De balkons zijn toegankelijk
via een pui met een dubbele deur, zij- en bovenlichten. Hiervan zijn de
bovenlichten verlevendigd met decoratieve roedenverdeling. In het
risaliet bevinden zich twee vensters en hetzelfde geldt voor het
dakhuis. De hier gelegen vensters zijn evenwel minder hoog doorgestoken
en juist niet onder een segmentboog maar onder een strek gevat. 

Zijgevels:

Het object sluit aan beide zijden aan op de belendende bebouwing.    

Achtergevel:

Op de achtergevel sluit een tweelaags uitbouw aan.  

Ruimtelijke indeling:

Over de ruimtelijke indeling zijn geen nadere gegevens bekend. De
woningen zullen een klassieke indeling hebben, met een opzij gelegen
gang en aan ййn zijde hiervan aansluitende hoofdvertrekken.  

Constructies: 

Er is geen nadere documentatie voorhanden. De woningen zullen zijn
voorzien van enkelvoudige houten balklagen. 

 

Interieurelementen

Het interieur is niet bezocht.  Het interieur is mede beschermd voor
zover het monumentale waarden omvat.

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Koningsweg 89-95/ 95B heeft stedenbouwkundige waarde vanwege de
samenhang met de historische gebouwde omgeving, die dateert uit de
periode omstreeks 1900. Het object maakt deel uit van een gave
historische gevelwand uit de vroege 20ste eeuw met representatieve en
gevarieerde herenhuisarchitectuur. De situationele waarde wordt
versterkt door de in het oog vallende ligging nabij de hoek van de
Lekkerbeetjesstraat. De deels trapsgewijs terugspringende panden alhier
vormen de aanzet van de historische bebouwing langs de westzijde van de
Koningsweg en verder.  

2. Bouw- en/of kunsthistorische waarden

Het in 1908 door architect P. Appel gerealiseerde pand is een goed en
gaaf voorbeeld van een uit beneden- en bovenwoningen bestaand dubbel
herenhuis uit de periode kort voor de Eerste Wereldoorlog. Opmerkelijk
is de voor de bouwperiode vrij ‘ouderwetse’ vormgeving in
Neorenaissancetrant, met een symmetrische gevelindeling, gepleisterde
speklagen en sluitstenen, alsmede enkele balkons en een dakhuis. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het begin van de 20ste eeuw. Het
onder meer door hoge portieken met afzonderlijke ingangen voor het
souterrain gekenmerkte bouwwerk geeft een goede indruk van de wijze,
waarop de middenklasse in deze periode was gehuisvest. Daarnaast
verwijst het pand, als onderdeel van de herenhuisbebouwing in de wijk
’t Zand naar de laat 19de- en vroeg 20ste- eeuwse ontwikkelingen in
’s-Hertogenbosch toen deze wijk in het kader van de eerste (moderne)
uitleg van de stad werd aangelegd en ontwikkeld. De betreffende
gevelwand weerspiegelt bovendien de contemporaine ideeлn over de
representatieve invulling van het stationsgebied.  

Het object Koningsweg 89-95 95B, bestaande uit een dubbel herenhuis met
beneden- en bovenwoningen uit 1908, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Koningsweg 89-95/ 95B                         
    ’s-Hertogenbosch, GMSP II

  PAGE  1 

