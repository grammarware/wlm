’s-Hertogenbosch

Hinthamereinde 4	

Kadastraal	: ’s Hertogenbosch, H-4276

Monumentnr.     : SOM0573

Huidige functie	: winkel-woning	Bouwjaar	: voorgevel ca.1880, oudere
kern 

Architect	: 

Oorspr.functie	: woon-werkhuis

 

Verbouwingen	: 1955, 1988, 1991

Archief		: Gemeente ’s-Hertogenbosch, afdeling BAM

Datum document: 22-05-2007



 

globale aanduiding van het perceel 

Context

(Bouw)historie:

Het pand Hinthamerstraat 4, vanouds genaamd “den IJzeren Hamer”,
heeft een oude kern, getuige de samengestelde verdiepingsbalklaag. Van
oorsprong was dit de zolderbalklaag, maar in de tweede helft van de 19de
eeuw werd het pand met een bouwlaag opgehoogd. Vermoedelijk gebeurde dit
rond 1885, toen ook een nieuwe lijstgevel werd opgetrokken. Tevens is in
die periode een los achterhuis gebouwd. In de 20ste eeuw is de
binnenplaats tussen het hoofdhuis en dit achterhuis overdekt.

De oude pui is getuige een oude foto al voor 1969 uitgebroken en
vervangen door een ruime winkelpui. Vermoedelijk is in 1988 de begane
grond samengevoegd met het rechter buurpand nr.6-8, door sloop van de
tussenmuur. Hierdoor werd een grote winkelruimte gecreлerd. In 1988
werden ook de trap en de stookplaats op de begane grond, die tegen de
linker zijmuur lagen, verwijderd, en is de pui gewijzigd.

In 1991 werd op de verdieping van het losse achterhuis een woning
ingericht, die toegankelijk is via de binnenplaats achter nrs.10-12.

Ligging:

Het pand is gelegen aan de noordwestzijde van het Hinthamereinde in een
gesloten gevelwand. Het Hinthamereinde is al sinds de late 12de eeuw een
belangrijke uitvalsweg die het centrum van de stad met het omliggende
gebied verbindt. De straat liep in noordoostelijke richting naar
Rosmalen. Het zuidelijke deel van het Hinthamereinde tot aan de Hofstad,
waar het onderhavige pand ligt, was bij de stadsuitbreiding in de eerste
helft van de 14de eeuw al binnen de stadsmuren komen te liggen. Kort na
1500 werd ook het noordelijke deel van het Hinthamereinde (ongeveer
tussen de Hofstad en de Muntelstraat) bij een kleine stadsuitbreiding
binnen de stadsmuur getrokken.

De percelen aan de noordwestkant van het Hinthamereinde strekten zich
van oorsprong uit tot aan de loop van de thans gedempte Binnendieze (de
huidige Krommeweg). Het oorspronkelijke perceel van nr. 4 liep naar
achter toe iets breder uit, zoals is te zien in de kadastrale kaart van
1823. Sindsdien zijn de achterste gedeeltes van de kavels in
verschillende delen afgesplitst en bebouwd. Het onderhavige percelen is
in de huidige situatie geheel bebouwd wordt aan de achterzijde begrens
door het losse achterhuis uit de tweede helft van de 19de eeuw, dat is
afgesplitst van het perceel (Zuid Willemsvaart 542-546).

Beschrijving

Algemeen (hoofdvorm, kap):

Het hoofdvolume van Hinthamereinde 4 heeft een langwerpig rechthoekige
plattegrond, en bestaat boven de begane grond uit een verdieping en een
zolder met een borstwering. Het zadeldak heeft aan de voorzijde een
wolfseinde en aan de achterzijde een dakschild. Het is gedekt met rode
verbeterde Hollandse pannen. Aan de achterzijde staat een eenlaags
aanbouw met plat dak, vermoedelijk daterend uit het derde kwart van de
20ste eeuw. 

Voorgevel:

De voorgevel is een gepleisterde lijstgevel van twee vensterassen breed,
met op de begane grond een recente winkelpui. 

Daarboven is op de verdieping een gepleisterde cordonlijst onder de twee
vensters, die zijn voorzien van geprofileerde gestucte omlijstingen met
afgeronde bovenhoeken en een decoratief kuif-element met krulwerk. De
kozijnen hebben een kraalprofiel en bevatten T-draairamen met
transparant glas-in-lood in het bovenlicht. De gevel wordt afgesloten
door een classicistisch hoofdgestel met architraaf, gepleisterd fries
met verdiept vlak en geprofileerde houten kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het panden is niet zichtbaar vanuit de openbare
ruimte. Op de begane grond is de gevel waarschijnlijk grotendeels
uitgebroken ten bate van de grote winkelruimte.

Ruimtelijke indeling:

Het pand heeft geen kelder (meer?), en de begane grond bestaat uit een
grote winkelruimte die doorloopt in het buurpand. Op de verdieping is er
volgens een rapport van de afdeling BAM uit 1988/1991 en een
bouwtekening uit 1990 een aparte voor- en achterkamer, met daartussen
een paar kleine ruimtes en een dwarsgeplaatste zoldertrap. Achter de
voorkamer is er een gang langs de rechter zijmuur, met achterin de
entree via het dakterras van het buurpand nr. 6-8 en de binnenplaats
achter nrs.10-12. Tegen de linker zijmuur bevinden zich op de verdieping
rookkanalen met stookplaatsen.

Constructies:

Het rapport van de afdeling BAM uit 1988/1991 vermeldt de volgende
zaken. Het rapport van de afdeling BAM uit 1988/1991 vermeldt de
volgende zaken. De rechter zijmuur is gedeeld met het buurpand. Op de
begane grond is deze weggebroken en vervangen door een betonnen balk op
betonnen pijlers. De linker zijmuur is waarschijnlijk niet gedeeld met
het buurpand. De verdiepingsbalklaag bestaat uit moer- en kinderbalken.
De zolderbalklaag is enkelvoudig uitgevoerd. De kap bestaat uit
schaarspanten van rond 1900. 

Interieurelementen:

Tegen de linker zijmuur bevinden zich op de verdieping rookkanalen met
stookplaatsen. 

Erf, bijgebouwen, diversen:

Het perceel is geheel bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamereinde 4 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van het Hinthamereinde vormen een
fraai historisch ensemble. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
huis vanwege de historische bouwmassa en de lijstgevel van rond 1880.

2. Bouw- en/of kunsthistorische waarden

Het complex heeft bouwhistorische waarde als zijnde een historisch huis
met een oude bouwkundige kern met muren en verdiepingsbalklaag, waarin
bij diverse verbouwingen moderniseringen zijn doorgevoerd. De voorgevel
en de ophoging met een verdieping vormen daarvan de meest duidelijke
uitingen.

3. Cultuurhistorische waarden

Het complex heeft cultuurhistorische waarde vanwege het feit dat het een
oud woon-werkhuis is met een oude bouwkundige kern waarin diverse
vernieuwingen herkenbaar zijn uit verschillende historische perioden,
zoals de ophoging met een verdieping en de nieuwe voorgevel van rond
1880.  

Het complex Hinthamereinde 4, bestaande uit een huis met een oude
bouwkundige kern en een gepleisterde lijstgevel van rond 1880, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Hinthamereinde 4		’s-Hertogenbosch, GMSP II

  PAGE  4 

