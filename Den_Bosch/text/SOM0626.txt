’s-Hertogenbosch

Kerkstraat 32

Kadastraal	: ’s Hertogenbosch, H-4590

Monumentnr.     : SOM0626

Huidige functie	: winkel-toonzaal	Bouwjaar	: zijmuren late middeleeuwen,
XVI-XVII en XIX, balklagen en kap XIX, voorgevel ca.1900.

Architect	: 

Oorspr.functie	: woon-werkhuis

 

Verbouwingen	: 1904, 1940, 1943, 1963, 1969

Archief		: Gemeente ’s-Hertogenbosch, afdeling BAM

Datum document: 02-08-2007



						globale aanduiding van het perceel

	Context

(Bouw)historie:

Het pand Kerkstraat 32 is vanouds genaamd “het Verguld Potje” of
“de Waterpot”. Het hoofdhuis bevat nog delen van zijmuren uit de
late middeleeuwen en de 16de-17de eeuw en oude muren in de kelder onder
het vaste achterhuis. Het grootste deel van de constructie dateert
echter uit de tweede helft van de 19de eeuw, en de voorgevel is rond
1900 geheel vernieuwd. In de late 19de eeuw is achterop het perceel een
flink los achterhuis gebouwd, dat via zijgangen langs de linker
perceelsgrens met het hoofdhuis werd verbonden. Dit achterhuis verving
een kleiner gebouw. In 1904 werd de indeling licht gewijzigd en in 1943,
toen er een cafй met diverse zalen in het pand was gevestigd, werden
enkele tussenmuren verwijderd zodat de hoofdruimte op de begane grond
van de voorgevel tot vrijwel achterin het voorheen losse achterhuis
reikte. In 1963 werd de indeling opnieuw licht gewijzigd. In 1969, toen
er inmiddels een meubelzaak in het pand was gevestigd, is de pui
vernieuwd. In de late 20ste eeuw werd achter het hoofdhuis een vierlaags
volume met plat dak opgetrokken, ter plekke van de oorspronkelijke
achterplaats, die echter al in de late 19de eeuw was bebouwd met een
eenlaags volume en een vierlaags verbindingslid tussen het hoofdhuis en
het losse achterhuis met onder andere een trappenhuis.

Op de begane grond bevindt zich thans een winkelruimte en op de
verdiepingen zijn toonzalen.

Ligging:

Het pand is gelegen aan de noordzijde van de Kerkstraat in een gesloten
gevelwand. Direct links van het pand maakt de straat, en dus ook de
rooilijn, een knik. De langwerpige percelen liggen echter wel
evenwijdig. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de eeuw - begin 13de) stond er aan het noordwestelijke uiteinde van de
straat, bij de Markt, waarschijnlijk een huis, maar is dat later
gesloopt om over het perceel een verbinding met de kerk te creлren,
waarbij ook een opening in de oudste stadsmuur uit de vroege 13de eeuw
werd gemaakt. Bij de stadsuitbreiding in de eerste helft van de 14de
eeuw kwamen de gehele straat en de kerk binnen de stadsmuren te liggen. 

Het langwerpige perceel van Kerkstraat 32 maakt een lichte knik naar
links achter het hoofdhuis, waar twee vaste achterhuizen staan. Aan de
achterkant wordt het perceel begrensd door bebouwing op de kavel van het
rechter buurpand, die aan de achterkant breder is. In de 17de en 18de
eeuw was achter het perceel een schuilkerk gelegen middenin het
bouwblok. Waarschijnlijk had de grond waar deze op stond eerder deels
behoord tot het perceel waar Kerkstraat 32 op is gelegen, dat van
oorsprong langer zal zijn geweest dan in de huidige situatie. Deze
schuilkerk was toegankelijk via een steeg vanaf de Kerkstraat die vier
panden verder naar het oosten was gelegen (Achter den Engelschen Pispot)
en een steeg vanaf de Hinthamerstraat (vh. Achter de Vergulde Ploeg).
Deze stegen bestaan nog altijd maar zijn thans afgesloten. 

Beschrijving

Algemeen (hoofdvorm, kap):

Het hoofdhuis bestaat uit een voorhuis met een vast achterhuis zonder
dwarsmuur. Het pand heeft een langwerpige min of meer rechthoekige
plattegrond, die aan de rechterzijde iets verbreedt ter plekke van de
overgang van voor- naar achterhuis. Het hoofdhuis bevat een kelder onder
het achterhuis, een hoge begane grond, een verdieping, een lagere tweede
verdieping en  een zolder met een lage borstwering. Het mansardedak
heeft een topgevel aan de voorzijde, is gedekt met rode en gesmoorde
oud-Hollandse pannen, en heeft een forse houten dakkapel links op het
voorhuis. Achter het hoofdhuis bevindt zich een recent vierlaags volume
met een plat dak ter plekke van de voormalige achterplaats. Daarachter
staat een achterhuis met en een hoge begane grond, twee in hoogte
afnemende verdiepingen en een zolder met borstweringen onder een
afgeplat zadeldak.  In het platte dak zijn recente daklichten opgenomen;
de schuine vlakken zijn gedekt met gesmoorde en rode pannen. 

 

Voorgevel:

De voorgevel is een bakstenen topgevel in neo-renaissance-stijl van rond
1900. Op de begane  grond bevindt zich een hoge winkelpui van recente
datum, die qua stijl goed bij de gevel past. De penanten horen bij de
oorspronkelijke winkelpui van rond 1900, en vertonen kenmerken van de
neo-Hollandse-renaissance-stijl. Deze hebben een hardstenen plinten en
basementen en zijn daarboven uitgevoerd in machinale baksteen met
knipvoegen, afgewisseld met speklagen, hetgeen ook voor de bovenliggende
gevel geldt. Bovenin de penanten bevinden zich overhoeks uitstekende
kolommen op zandstenen consoles met leeuwekopjes, die met hun zandstenen
kapitelen geprofileerde consoles ondersteunen waarboven de penanten een
licht vooruitstekende hoofdgestel-zone hebben, met een bakstenen fries
en geprofileerde zandstenen architraaf en kroonlijst. De console-stenen
zijn voorzien van gegraveerd bladwerk en in het fries zijn twee stenen
aangebracht met de inscriptie “A” en “67”, waarschijnlijk het
vroegere huisnummer aanduidend. De pui wordt afgesloten door een
geprofileerde houten lijst. Hier vlak boven bevinden zich twee vensters
met hardstenen lekdorpels en getoogde hanekammen met zandstenen aanzet-
en sluitstenen. De kozijnen hebben vellingkanten en bevatten getoogde T-
draairamen. Op de tweede verdieping bevindt zich een opmerkelijk breed
venster, eveneens met een hardstenen lekdorpel en een hanekam met
zandstenen aanzetstenen en sluitsteen. Het driedelige kozijn is ook
voorzien van vellingkanten, en bevat smalle zijramen met onder- en
bovenramen en een T-draairaam in het midden. Een stuk boven het venster
is er een brede halfsteens segmentboog ter ontlasting. Ter hoogte van de
bovenramen bevinden zich nabij de zijkanten van de gevel uitgemetselde
pinakels op zandstenen consoles. Aan de bovenzijde steken deze iets door
de trapgevel. De pinakels worden bekroond door geprofileerde zandstenen
dekstukken. De ‘treden’ van de trapgevel worden gedekt door
dekstukken van bescheidener formaat, die ter hoogte van de onderste
trede doorlopen als waterlijst over de hele gevelbreedte. Midden boven
deze lijst is een klein venster met een hardstenen lekdorpel, een
hanekam met sluitsteen, en een kozijn met vellingkanten en een driedelig
bovenlichtje. De gevel wordt bekroond door een kleine uitgemetselde
bakstenen pinakel met een zandstenen obelisk. Tegen de pinakel is een
sieranker bevestigd.

Zijgevels:

Het hoofdhuis wordt aan beide zijden begrensd door bebouwing. Omdat het
pand hoger is dan het linker buurpand is de linker zijmuur echter
gedeeltelijk vanaf de straat zichtbaar. Deze is net al de voorgevel
gemetseld in machinale baksteen in kruisverband. Langs de bovenzijde
loopt een eenvoudige gootlijst. De zijgevels van het voorheen losse
achterhuis liggen gedeeltelijk vrij, maar zijn niet vanuit de openbare
ruimte waar te nemen.

Achtergevel:

De achtergevel van het hoofdhuis is vrijwel geheel gesloopt. De
achtergevel van het voorheen losse achterhuis is vanuit de openbare
ruimte niet zichtbaar. 

Ruimtelijke indeling:

Volgens een rapport van de afdeling BAM uit 2006 ligt onder het vaste
achterhuis een kelder met de toegang vanaf de voormalige achterplaats.
De begane grond bestaat uit ййn grote winkelruimte met halverwege
(voorbij de dichtgezette binnenplaats) een open trappenhuis met
bordestrap uit 1904. Ditzelfde geldt voor de eerste verdieping, maar in
het voorheen losse achterhuis zijn twee ruimtes afgescheiden. De
indeling van de tweede verdieping lijkt sterk op die van de eerste
verdieping, maar dan met ййn grotere afgescheiden ruimte achterin het
pand in plaats van twee. Op de zolder is er voorin het pand een kleine
zolderkamer en achterin, in het voorheen losse achterhuis, een grote
aparte ruimte. 

 

Constructies:

Volgens het rapport van de afdeling BAM uit 2006 zijn de volgende zaken
waargenomen. De kelder heeft een gemetseld tongewelf in langsrichting
met aan de rechterzijde een steekgewelfje. Het gewelf bestaat uit
19de-eeuws metselwerk. De opgaande muren van de kelder zijn vermoedelijk
ouder. In de voorste muur zit een nis. De voormalige indeling van de
begane grond, in waarschijnlijk voor- en achterhuis, binnenplaats en
bedrijfspand is nog te herkennen aan bouwnaden en verspringingen in het
metselwerk van de zijmuren. De rechter zijmuur is gemeenschappelijk met
het buurpand, maar er zijn bouwsporen die erop duiden dat er vroeger
twee aparte muren waren. Er zijn sporen van twee rookkanalen tegen deze
muur. Het metselwerk van de muur is 19de-eeuws, maar vlak bij de
voormalige achtergevel is laat-middeleeuws metselwerk  aangetroffen. Het
metselwerk van de gemeenschappelijke linker zijmuur dateert
waarschijnlijk uit de 16de of 17de eeuw.  Hier lag voorheen mogelijk een
osendrop tussen twee muren.

De verdiepingsbalklaag is enkelvoudig en dateert waarschijnlijk van rond
1900. Vermoedelijk geldt hetzelfde voor de  balklagen van de tweede
verdieping en de zolder. De kap van het hoofdhuis heeft vijf grenen
schenkelspanten (midden XIX). 

In het losse achterhuis zijn de balklagen enkelvoudig en heeft de kap
dekbalkjukken met verstevigingsstukken in de hoeken in plaats van
corbelen.

Interieurelementen:

Volgens het rapport van de afdeling BAM uit 2006 is er een open
trappenhuis uit 1904 rechts voorin het voorheen losse achterhuis. De
bordestrap heeft een opengewerkte trapleuning in strakke
art-nouveau-stijl.

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Kerkstraat 32 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat vormen voor het
grootste deel een fraai historisch ensemble. Daarnaast heeft het pand
aanmerkelijke architectonische waarde omdat het met zijn voorgevel van
rond 1900 en hoofdvorm uit de tweede helft van de 19de eeuw duidelijk
herkenbaar is als historisch winkel/woonhuis. 

2. Bouw- en/of kunsthistorische waarden

Het pand heeft bouwhistorische waarde omdat het een historisch huis is
met een oude bouwkundige kern (kelder en zijmuren), waarin in
verschillende fasen moderniseringen zijn doorgevoerd en bouwdelen aan
zijn toegevoegd. De trapgevel in neo-Hollandse-renaissancestijl van rond
1900, de verhoogde bouwmassa met het mansardedak en het voorheen losse
achterhuis zijn de meest duidelijke uitingen daarvan. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de-17de eeuw, dat in de tweede helft van de 19de
sterk is verbouwd en uitgebreid met een nieuw los achterhuis, en rond
1900 een nieuwe voorgevel neo-Hollandse-renaissancestijl kreeg.

Het object Kerkstraat 32, bestaande uit een huis met een kern uit de
15de-17de en 19de eeuw, en een voorgevel in historiserende stijl van
rond 1900, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Kerkstraat 32			’s-Hertogenbosch, GMSP II

  PAGE  1 

