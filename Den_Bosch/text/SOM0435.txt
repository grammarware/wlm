’s-Hertogenbosch

Hinthamerstraat 84-86

Kadastraal	: ’s Hertogenbosch, H-6448

Monumentnr.     : SOM0435

Huidige functie	: winkel-woning	Bouwjaar	: XVI (voorgevel XIXd) 

Architect	: 

Oorspr.functie	: woon-werkhuis

 

Verbouwingen	: 1908, 2001, 2004 

Archief		: Gemeente ’s-Hertogenbosch, afdeling BAM

Datum document: 13-04-2007



						        globale aanduiding van het perceel

Context

(Bouw)historie:

Het pand Hinthamerstraat 84-86 bestaat uit een voorhuis met een vast
achterhuis. Het voorhuis (5 balkvakken diep) had een houtskelet, en is
halverwege de 15de eeuw gebouwd. Het achterhuis is eind 15de of begin
16de eeuw tegen het voorhuis aangebouwd. Het houtskelet in het voorhuis
is toen verwijderd en de balken kregen nieuwe sleutelstukken met rijk
peerkraal-motief. In de 19de eeuw is eerst het buurpand rechts (nr.88)
opgehoogd. Kort daarna is het pand zelf opgehoogd en zijn de
vloerniveau’s van het voor- en achterhuis gelijkgetrokken. De
achtergevel van het voorhuis is in de 19de eeuw gesloopt en een lichthof
is midden in het pand gebouwd (deze is recent weer dichtgebouwd). De
voor- en achtergevel zijn tegelijkertijd met de ophoging in de late 19de
eeuw vernieuwd. 

In 1908 werd de huidige winkelpui gebouwd, met een portiek met daarin de
winkelingang en een aparte woningingang, naar ontwerp van bouwkundige
C.H. Sanders.

In 1919 werd op het destijds nog bij het perceel horende gedeelte ten
noordwesten (heden In den Boerenmouw 7) een fabriekslokaal gebouwd, en
in 1929 werd een stal aldaar ook tot fabriek verbouwd. In 2000-2001 is
het pand ingrijpend gerenoveerd samen met het rechter buurpand
(nr.86a-88a). Bij die renovatie en een verbouwing in 2004 is het
interieur uit de 19de eeuw vrijwel geheel verwijderd. 

Ligging:

Het pand is gelegen aan de noordzijde van de Hinthamerstraat in een
gesloten gevelwand tussen de straatjes In den Boerenmouw en de Zusters
van Orthenpoort. De Hinthamerstraat is al sinds de late 12de eeuw een
van de drie belangrijke straten die het centrum van de stad  (de Markt)
met het omliggende gebied verbinden. Bij de stadsuitbreiding in de
eerste helft van de 14de eeuw kwam de Hinthamerstraat binnen de
stadsmuren te liggen. Een deel van de straat zal al eerder bebouwd zijn
geweest, en mogelijk geldt dat ook voor het onderhavige perceel. 

Tegenover het pand ligt aan de andere kant van de Hinthamerstraat het
kerkhof en de beeldbepalende noordelijke transeptarm van de St.
Janskerk. Achterop het perceel lag een kleine plaats die in de late
20ste eeuw is bebouwd met een volume van ййn bouwlaag met plat dak.
Daarachter ligt het bebouwde perceel In den Boerenmouw 5.

Beschrijving

Algemeen (hoofdvorm, kap):

Het pand Hinthamerstraat 84-86 heeft een langwerpige plattegrond die
achter de rooilijn lichtelijk schuin naar links wegloopt. Het gebouw
bestaat uit een voorhuis met een vast achterhuis en bevat een kelder
onder het achterhuis, een hoge begane grond, twee verdiepingen en een
zolder met borstwering onder een flauw hellend zadeldak met voor- en
achterschild, dat is gedekt met gesmoorde oud-Hollandse pannen en
nokvorsten van een moderner type. In het voor-, het achter- en het
rechter dakvlak zijn moderne dakramen aangebracht. In het linker dakvlak
staan twee en in het rechter ййn (nabij de achtergevel) vrij brede
dakkapellen, met gecementeerde stenen zijwangen, geprofileerde
gootlijsten en driedelige vensters met drie ramen van twee ruiten boven
elkaar. Deze dakkapellen dateren waarschijnlijk uit het eerste kwart van
de 20ste eeuw. In het linker dakvlak bevindt zich ongeveer halverwege de
diepte van het pand een grote loggia. 

Voorgevel:

De voorgevel bevat op de hoge begane grond een winkelpui uit 1908, met
links een vrij diep portiek met de toegang tot de winkel en het
bovenhuis. De pui is gevat tussen smalle penanten van rode
strengperssteen met hardstenen sokkels met decoratieve profilering en
vertanding en hardstenen ‘kapitelen’ met eveneens decoratieve
profilering en een soort trigliefen. De winkelpui bevat boven een
hardstenen borstwering een groot etalagevenster dat links met een
kwartronde vorm de portiek in buigt. De gebogen ruit in dit gedeelte is
vervangen door meerdere rechte segmenten. Het etalagevenster heeft een
veelruits bovenlicht met ruitjes van kathedraalglas in verschillende
tinten groen. In de portiek is er een hardstenen vloer. De deur naar de
winkel is recent gewijzigd, maar de deur naar de woning is nog
origineel. Het betreft een rijk bewerkte paneeldeur met een gietijzeren
brievenbus met krulwerk, diamantkoppen, vierruits raam en een los
bovenraam. Boven het geprofileerde kalf is er een licht getoogd
bovenlicht. De ruiten zijn van gebobbeld glas. Boven de pui is er een
stalen puibalk met decoratieve ijzeren roosjes. Hierboven bevindt zich
een geprofileerde hardstenen waterlijst. Daarboven is de gevel
symmetrisch, en uitgevoerd in rode machinale baksteen in kruisverband
met knipvoeg. Onder de vensters van de eerste verdieping is er een
hardstenen cordonlijst. Op beide verdiepingen zijn er twee licht
getoogde vensters onder anderhalf steens strekken, met nieuwe kozijnen
(met duivejager profiel), ramen en doorvalhekjes (2001). Op de eerste
verdieping betreft het T-draairamen en op de tweede dubbele draairamen.
De vensters van de tweede verdieping hebben hardstenen lekdorpels,
terwijl de lekdorpels op de eerste deel uitmaken van de cordonlijst. Aan
de bovenzijde wordt de gevel afgesloten door een classicistisch
hoofdgestel met een fries met opliggende panelen en een verdiepte cirkel
in het midden, en een geprofileerde houten kroonlijst.  

Zijgevels:

De zijgevels zijn slechts gedeeltelijk zichtbaar vanuit de openbare
ruimte. Het linker buurpand is lager, waardoor is te zien dat het
bovenste deel van de linker zijgevel is gecementeerd, en dat de muur is
verhoogd met de borstwering van de zolder. Er zitten eenvoudige
staafankers in de gevel op het niveau van de zoldervloer. Nabij de
voorgevel is er op de tweede verdieping een smal venster met een
tweeruits raam. Het achterste deel van de rechter zijgevel ligt ook
vrij. Ook deze gevel is gecementeerd, toont sporen van een ophoging en
bevat eenvoudige staafankers op het niveau van de zoldervloer.

Achtergevel:

Alleen het bovenste deel van de achtergevel is vanuit de openbare ruimte
waar te nemen. Net als de zijgevels is deze gecementeerd, toont deze
sporen van ophoging en zijn er eenvoudige staafankers. Op de tweede
verdieping bevindt zich een ruim balkon met recente balustrades. Bij het
balkon zijn er twee gevelopeningen met dubbele deuren met ruitverdeling
en lage tweeruits bovenramen. De ramen zijn in 2001 vernieuwd. Blijkens
de bouwtekening is toen ook op de eerste verdieping een nieuwe uitbouw
gemaakt ter plekke van een eerdere houten serre-uitbouw. Op de begane
grond was er volgens die tekening links een groot veelruits venster met
een breder vierruits bovenlicht, en rechts een ingang met bovenlicht.

Ruimtelijke indeling:

Het pand bestaat uit een voorhuis met vast achterhuis. Blijkens
bouwtekeningen uit 2000 was er op de begane grond links achter de opgang
een gang en daarnaast waren er grote voor- en achterkamers met twee
kleine tussenruimtes. Op de verdiepingen is het pand door middel van een
geheel nieuwe indeling gescheiden in een woning voor en een achter. 

Constructies:

Tijdens verbouwwerkzaamheden in 2001 en 2004 is het pand aan een
bouwhistorisch onderzoek onderworpen door de afdeling BAM. Hierbij is
het volgende waargenomen. 

Onder het achterhuis bevindt zich een kelder met een tongewelf in de
langsrichting. Net achter de oorspronkelijke achtergevel zijn bouwsporen
gevonden van een andere kelder. De eerste en tweede verdiepingsbalklagen
in het voorhuis zijn samengesteld. Er zijn vijf balkvakken aanwezig. De
moerbalken zijn op enkele plaatsen nog voorzien van
peerkraalsleutelstukken (XVI). In de zijmuren, die waarschijnlijk
gemeenschappelijk zijn met de buurpanden, zijn op diverse plaatsen
(dichtgezette) kaarsnissen en gevelopeningen aangetroffen. 

Het achterhuis heeft een samengestelde eerste verdiepingsbalklaag. De
overgang van de balken op de vloerdelen is voorzien van een kwartrond
profilering. Ook de tweede verdiepingsvloer heeft een samengestelde
balklaag, met een sleutelstuk uit de 16de eeuw en enkele jongere
exemplaren. De gehele vloerconstructie is in de 19de eeuw ca. 110 cm
verhoogd. Op de eerste verdieping zijn in de zijmuren sporen van
muurstijlen en kaarsnissen waargenomen. De tweede verdiepingsvloer is
20ste-eeuws. De oorspronkelijke vloer in het achterhuis lag iets lager.
De borstwering was iets hoger. 

Interieurelementen:

De tweede verdiepingsvloer is aan de onderzijde afgewerkt met okergroen
geschilderd spreidsel met spreidsellatjes in het zicht.

Erf, bijgebouwen, diversen:

Het perceel is geheel bebouwd met het beschreven huis.Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 84-86 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen een
fraai historisch ensemble. De ligging tegenover het kerkhof van de St.
Jan met zicht op het indrukwekkende transept draagt ook bij aan de
stedenbouwkundige waarde. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
huis, met een bakstenen lijstgevel uit de late 19de eeuw met een
winkelpui uit 1908.

 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de 15de eeuw, onder andere herkenbaar aan de
kelder onder het achterhuis en de dubbele balklagen, waarin bij diverse
verbouwingen moderniseringen zijn doorgevoerd. De lijstgevel uit de late
19de eeuw en de gelijktijdige ophoging van het pand, alsmede de
plaatsing van een winkelpui is 1908, zijn daarvan de meest duidelijke
uitingen. 

3. Cultuurhistorische waarden

Het gebouw heeft cultuurhistorische waarde als zijnde een in kern
15de-eeuws woon-werkhuis waarin vernieuwingen herkenbaar zijn uit
verschillende historische perioden, zoals de laat 19de–eeuwse
voorgevel en de winkelpui uit 1908. Die pui vormt een typisch resultaat
van de ontwikkelingen in de late 19de en vroege 20ste eeuw, toen de
Hinthamerstraat een echte winkelstraat werd.

Het object Hinthamerstraat 84-86, bestaande uit een in kern
laatmiddeleeuws woonhuis met 19de-eeuwse lijstgevel en vroeg
20ste-eeuwse winkelpui is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 84-86	’s-Hertogenbosch, GMSP
II

  PAGE  5 

