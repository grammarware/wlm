’s-Hertogenbosch

Kerkstraat 52-54

Kadastraal	: ’s Hertogenbosch, H-5714

Monumentnr.     :  SOM0446 

Huidige functie	: restaurant-woning 	Bouwjaar	: Late middeleeuwen/XVII,
voorgevel midden 19de eeuw. 

Architect	: 

Oorspr.functie	: woon-werkhuis

 

Verbouwingen	: 1904, 1914, 1917, 1929

Archief		: Gemeente ’s-Hertogenbosch, afdeling BAM

Datum document: 23-07-2007



						 globale aanduiding van het perceel

				Context

(Bouw)historie:

Het pand Kerkstraat 52-54 is vanouds genaamd “de Wijzer” (1624). Het
gebouw dateert in kern uit de late middeleeuwen (zijmuren). Tussen 1647
en 1680 is het pand samengevoegd met het linker buurpand nr.50a-b,
waarbij het werd verbouwd. In de 18de eeuw werd het pand bewoond door de
Bossche geschiedkundige Van Heurn. Rond het midden van de 19de eeuw werd
de voorgevel vernieuwd in de vorm van een lijstgevel, en is ook de
indeling gewijzigd. In de late 19de eeuw is de begane grond naar achter
uitgebreid met een ondiepe eenlaags aanbouw. In 1904 werd de voorgevel
op de begane grond verbouwd, waarbij de drie gevelopeningen werden
gecreлerd die heden nog aanwezig zijn, met achter de linker deur een
gang naar het achterterrein. Tien jaar later wordt de achtergevel op de
verdieping gewijzigd, en in 1929 werd de indeling op de begane grond
gewijzigd, waarbij de brandmuur werd doorbroken. 

In 1837 was er een drukkerij in het pand en de achterliggende jongere
bebouwing gevestigd. Na ca. 1925 zijn er verscheidene andere bedrijven
in het pand, het linker buurpand en de achterliggende bebouwing
gevestigd geweest. In het laatste kwart van de 20ste eeuw werden de
panden weer gescheiden en is ook het ruime achtererf van het pand
afgescheiden. Thans is de begane grond in gebruik als restaurant en
wordt de zolder bewoond.

Ligging:

Het pand is gelegen aan de noordzijde van de Kerkstraat in een gesloten
gevelwand. 

De Kerkstraat verbindt vanouds de Markt met de Sint-Janskerk. De straat
is voor het eerst vermeld in 1311. Van oorsprong (eind 12de eeuw - begin
13de) stond er aan het noordwestelijke uiteinde van de straat, bij de
Markt, waarschijnlijk een huis, maar dat is gesloopt om over het perceel
een verbinding met de kerk te creлren, waarbij ook een opening in de
oudste stadsmuur uit de vroege 13de eeuw werd gemaakt. Bij de
stadsuitbreiding in de eerste helft van de 14de eeuw kwamen de gehele
straat en de kerk binnen de stadsmuren te liggen. 

Kerkstraat 52-54 ligt niet ver van de kerk verwijderd. Ter weerszijden
van het pand liggen direct aangrenzende buurpanden, die bij een
hotelcomplex behoren, en ook aan de achterzijde liggen gebouwen die
onderdeel zijn van dat complex. Het perceel is niet veel groter dan het
pand zelf.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Het is
gebouwd op een min of meer rechthoekige plattegrond, die achter de
voorgevel iets schuin naar rechts wegloopt. Het pand bestaat uit begane
grond, verdieping en zolder met borstwering onder een vrij steil
zadeldak met wolfseinde aan de voorzijde, dat is gedekt met gesmoorde
tuiles-du-nords. In het ondiepe achterhuis ligt de verdiepingsvloer veel
hoger dan in het voorhuis (waarschijnlijk heeft er nog een soort
insteekverdieping onder gezeten), en ligt de zoldervloer iets hoger.
Achter het pand bevindt zich een ondiep eenlaags bouwdeel met plat dak
ter plekke van de voormalige achterplaats. Het perceel is volledig
bebouwd.

Voorgevel:

De voorgevel is een symmetrische gepleisterde lijstgevel van twee
vensterassen breed, daterend van rond het midden van de 19de eeuw. De
gevel heeft een hardstenen plint. In het pleisterwerk daarboven zijn
horizontale schijnvoegen aangebracht. Op de begane grond bevindt zich in
het midden een fors venster met een gepleisterde lekdorpel en een
enkelruits raam. De kozijnen van alle gevelopeningen hebben een
duivenjager-profiel. Dat geldt ook voor de ingangen ter weerszijden van
het venster. Beide hebben dichtgezette bovenlichten. Links is de ingang
tot de bovenwoning, die een paneeldeur bevat met twee getoogde ruiten
die zijn voorzien van decoratief traliewerk in art-nouveau-stijl. De
rechter ingang bevat een paneeldeur met een enkele grote ruit. Direct
boven de begane grond is een recente lijst met een zonwering aangebracht
tegen het pleisterwerk. Op beide verdiepingen zijn er twee vensters met
houten lekdorpels en aan de bovenzijde door schijnvoegen in het
pleisterwerk aangegeven strekse bogen. De vensters op de eerste
verdieping bevatten dubbele draairamen en een bovenraam met
glas-in-lood. De ramen op de tweede verdieping zijn veel lager, bijna
vierkant van formaat, en bevatten vierruits schuiframen. De gevel wordt
aan de bovenzijde afgesloten door een classicistisch hoofdgestel
bestaande uit een gepleisterde architraaf en fries, en een rijk
geprofileerde houten kroonlijst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het pand is niet vanuit de openbare ruimte zichtbaar,
maar volgens een rapport van de afdeling BAM uit 1979 betreft het een
gepleisterde topgevel met top- en schouderstukken. 

Ruimtelijke indeling:

Blijkens een bouwtekening uit 1953 is de indeling als volgt. Op de
begane grond bevindt zich links een gang tot aan de achtergevel, met
rechts ervan een grote ruimte die doorloopt tot in de ondiepe aanbouw
aan de achterzijde, en ter hoogte van de scheiding tussen voor- en
achterhuis een steektrap evenwijdig aan de gang. Op de verdieping komt
deze uit op een gang tegen de linker zijgevel, met ernaast twee ruimtes
(waarvan de achterste hoger ligt), en aan de voorzijde van het pand een
grote kamer over de hele breedte. Een spiltrap voorin het achterhuis
leidt naar de zolder, die in vier ruimtes is onderverdeeld.  

Constructies:

In een rapport van de afdeling BAM uit 1979 zijn de volgende zaken
vermeld. In het achterhuis bestaan de balklagen uit moer- en
kinderbalken met ojiefconsoles uit het derde kwart van de 17de eeuw. In
het voorhuis zijn er ook samengestelde balklagen, maar deze zijn
waarschijnlijk ouder. De kap heeft eiken dekbalkjukken en schaarspanten
met balk, voorzien van gehakte telmerken. Op de jukken ligt een
vlieringvloer met grenen tussenbalken die aan de wormen hangen. De
sporen zijn van grenen rondhout.  

Volgens een ongedateerde schets in het archief van de afdeling BAM die
is gemaakt bij een opname, zijn er in de rechter zijmuur in de voorkamer
op de eerste verdieping staafankers aangebracht. Deze wijzen erop dat de
muur gemeenschappelijk is met het buurpand. Volgens een andere schets
met een doorsnede is ook de linker zijmuur gemeenschappelijk met het
buurpand.  

Interieurelementen:

In een rapport van de afdeling BAM uit 1979 zijn de volgende zaken
vermeld. De gang op de begane grond heeft een vloer met wit marmeren
tegels en een gestuct plafond uit de tweede helft van de 19de eeuw.
Naast de gang bevindt zich een trap met open wrong uit dezelfde periode.
Op de verdieping is de eiken spiltrap uit het derde kwart van de 17de
eeuw nog aanwezig. In het achterhuis zijn er restanten van een houten
schouw.

Volgens een ongedateerde schets in het archief van de afdeling BAM die
is gemaakt bij een opname bevond zich in de voorkamer op de eerste
verdieping tegen de rechter zijmuur een stookplaats met een (marmeren?)
schoorsteenmantel. 

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kerkstraat 52-54 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwand van de Kerkstraat vormt een fraai
historisch ensemble. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
huis, met een fraaie lijstgevel van rond het midden van de 19de eeuw. 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis met
een bouwkundige kern uit de late middeleeuwen en de 17de eeuw (zijmuren,
balklagen, kap), waarin bij diverse verbouwingen moderniseringen zijn
doorgevoerd. De gang en de trap op de begane grond uit de tweede helft
van de 19de eeuw en de lijstgevel van rond het midden van de 19de eeuw
zijn de meest duidelijke uitingen van zulke moderniseringen.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de late middeleeuwen en de 17de eeuw waarin diverse
vernieuwingen herkenbaar zijn uit verschillende historische perioden,
met name uit de 19de eeuw. Aanvullende cultuurhistorische waarde is
gelegen in het feit dat het pand in de 18de eeuw werd bewoond door de
Bossche geschiedkundige Van Heurn.

Het object Kerkstraat 52-54, een huis dat in kern uit de late
middeleeuwen en de 17de eeuw dateert met een 19de-eeuwse lijstgevel, is
op basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Kerkstraat 52-54			’s-Hertogenbosch, GMSP II

  PAGE  1 

