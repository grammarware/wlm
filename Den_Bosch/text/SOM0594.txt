’s-Hertogenbosch

Hinthamerstraat 201

Kadastraal	: ’s Hertogenbosch, H-3969

Monumentnr.     : SOM0594 

Huidige functie	: winkel-woning 	Bouwjaar	: XVI-XVII, voorgevel ca.1800 

Architect	: 

Oorspr.functie	: woon-werkhuis

 

Verbouwingen	: 1953, 1965, ca.2004

Archief		: Gemeente ’s-Hertogenbosch, afdeling BAM

Datum document: 08-05-2007



							   globale aanduiding van het perceel

	Context

(Bouw)historie:

Het pand Hinthamerstraat 201, vanouds genaamd “de Twee Scheren”,
dateert in kern uit de 16de-17de eeuw, en heeft een bakstenen lijstgevel
van rond 1800, met een recente winkelpui.

In 1953 kreeg het pand een nieuwe winkelpui en werd de winkel, die eerst
alleen voorin het pand was gevestigd, uitgebreid tot de hele begane
grond. Hiervoor moest de kelder onder het achterhuis, waarvan het gewelf
boven het straatpeil uitstak, gesloopt worden. De kelder werd ook
dichtgestort. In de hoek rechts achter in het pand is een nieuwe trap
naar de verdieping gebouwd. In 1965 zijn op de zolder van het voorhuis
twee slaapkamers ingebouwd. In 1970 is de voorgevel gerenoveerd en
voorzien van empire schuiframen. Rond 2004 is het pand verbouwd, waarbij
er een nieuwe winkelpui werd geplaatst en een eigen woningopgang werd
gecreлerd links voorin het pand. Vermoedelijk is toen ook het dak van
het voorhuis afgeplat. 

Ligging:

Het pand is gelegen aan de zuidzijde van de Hinthamerstraat in een
gesloten gevelwand. De Hinthamerstraat is al sinds de late 12de eeuw een
van de drie belangrijke straten die het centrum van de stad (de Markt)
met het omliggende gebied verbinden.

Bij de stadsuitbreiding in de eerste helft van de 14de eeuw kwam de
Hinthamerstraat binnen de stadsmuren te liggen. Een deel van de straat
zal echter al eerder bebouwd zijn geweest, en mogelijk geldt dat ook
voor het onderhavige perceel.

Aan de achterzijde bevindt zich een eenlaags aanbouw met plat dak aan de
linkerkant (oostkant) van het perceel, dat hier met een sprong iets naar
links verbreed maar vervolgens naar achter toe smaller wordt. Rechts van
de aanbouw en erachter ligt een klein L-vormig open plaatsje. Daarachter
staat een gebouw dat bij het oostelijke buurperceel nr.203-205 behoort.
Volgens de kadastrale kaart van 1823 hoorde het achterliggende gedeelte
destijds nog tot het onderhavige perceel, dat toen ongeveer even lang
was als de percelen ten westen.

Beschrijving

Algemeen (hoofdvorm, kap):

Het pand is gebouwd op een langwerpige plattegrond die achter de
voorgevel schuin naar links loopt. Het bestaat uit een voorhuis met vast
achterhuis. Het gebouw heeft een hoge begane grond die in het achterhuis
onderkelderd is, maar de kelder is dichtgestort. In het voorhuis is er
een verdieping en een zolder met borstwering, terwijl er in het
achterhuis een veel lagere verdieping is met een ook een lagere zolder.
Het voorhuis heeft een plat dak, en het achterhuis een zadeldak met een
schild aan de achterzijde, gedekt met gesmoorde pannen. In het linker
dakvlak zitten een drietal dakramen. 

Voorgevel:

De voorgevel is een symmetrische bakstenen lijstgevel van rond 1800, met
op de hoge begane grond een recente winkelpui. Rond de pui die
grotendeels uit glas bestaat en die rechts de winkelingang en links de
woningingang bevat, is er een dunne gepleisterde omlijsting met
horizontale schijnvoegen. Boven de pui is de gevel uitgevoerd in
baksteen in staand verband, met knipvoegen met zeer dunne stootvoegen.
De gevelindeling en materialisering sluiten zeer nauw aan op die van het
rechter buurpand nr.199, maar er is wel een bouwnaad tussen de gevels.
Op de eerste en tweede verdieping zijn er twee vensters met hardstenen
lekdorpels onder anderhalf-steens strekse bogen. De vensters zijn gevuld
met kozijnen met duivenjager-profiel, zesruits schuiframen met brede
middenroede op de verdieping en vierruits schuiframen op de zolder. De
gevel wordt afgesloten door een classicistisch hoofdgestel met een
houten fries en een geprofileerde houten kroonlijst op blok-consoles met
ojiefprofiel.

Zijgevels:

Het pand wordt aan beide zijden begrensd door bebouwing. 

Achtergevel:

Volgens de bouwtekening uit 1953 werd in de achtergevel op de begane
grond een groot venster gemaakt om het achterste gedeelte van de
uitgebreide winkel van daglicht te voorzien. Op de verdieping bevindt
zich een klein venster met vierruits schuifraam. Langs de bovenrand van
de gevel loopt een eenvoudige gootlijst.

Ruimtelijke indeling:

In 1953 is de begane grond tot een grote ruimte uitgebroken en is de
kelder onder het achterhuis dichtgestort. Rond 2004 is er links voorin
een trapportaal naar de verdieping gebouwd. De indeling op de
verdiepingen moet ook gewijzigd zijn aangezien de trap zich eerst rechts
achterin het pand bevond. De voorhuis-achterhuis-indeling is op de
verdiepingen waarschijnlijk nog bewaard.

Constructies:

Getuige een schetsmatige tekening naar aanleiding van een opname door de
afdeling BAM in 1974 zijn er in het voorhuis samengestelde balklagen
verdeeld in drie balkvakken. Deze bestaan uit eiken moer- en
kinderbinten en sleutelstukken met gesneden acanthusblad-motief alsmede
een console met een gesneden hoofd. De kap op het voorhuis was destijds
nog oud, maar later is deze vervangen door een plat dak. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 201 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen vrijwel
in hun geheel een fraai historisch ensemble. Daarnaast heeft het pand
aanmerkelijke architectonische waarde vanwege de historische bouwmassa
en de fraaie bakstenen lijstgevel van rond 1800. De voorgevel heeft in
het bijzonder ensemblewaarde in samenhang met het rechter buurpand
nr.199, dat grotendeels in dezelfde vormen en materialen is uitgevoerd.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een kern die uit 16de–17de eeuw dateert,
onder andere herkenbaar aan de balklagen met moer- en kinderbalken en
consoles. In deze kern zijn naderhand bij diverse verbouwingen
wijzigingen aangebracht. Meest opvallende element hiervan is de
lijstgevel van rond 1800. 

3. Cultuurhistorische waarden

Het gebouw heeft cultuurhistorische waarde als zijnde een in kern
16de-17de-eeuws woon-werkhuis waarin diverse vernieuwingen herkenbaar
zijn uit verschillende historische perioden.

Het object Hinthamerstraat 201, bestaande uit een in kern
16de-17de-eeuws voorhuis met vast achterhuis en bakstenen lijstgevel van
rond 1800 is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 201		’s-Hertogenbosch, GMSP
II

  PAGE  1 

