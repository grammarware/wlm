’s-Hertogenbosch

Vughterstraat 151 A t/m D

Kadastraal	: ’s Hertogenbosch, G-7551

Monumentnr.     : SOM0712

Huidige functie	: winkel-woning	Bouwjaar	: XIXa/b, kern XV-XVI

Architect	: 

Oorspr.functie	: woon-werkhuis

 

Verbouwingen	: 1950

Archief		: Gemeente ’s-Hertogenbosch, afdeling BAM

Datum document: 18-04-2007



 

globale aanduiding van het perceel

Context

(Bouw)historie:

In de loop van de 19de eeuw wordt een groot deel van de bestaande
bebouwing in de binnenstad verbouwd en vernieuwd. Ook in dit geval gaat
het om een 19de-eeuwse verbouwing van een ouder pand (XV-XVI). In het
pand zijn nog constructieve elementen van deze oude kern bewaard
gebleven. In de jaren vijftig van de 20ste eeuw is de pui tegelijk met
die van het rechter buurpand nr.147-149 gewijzigd en zijn de
winkelpanden op de begane grond samengevoegd. 

Ligging:

Het pand ligt samen met het rechter buurpand op een langgerekt perceel
aan de noordelijke zijde van de Vughterstraat op de voor Den Bosch
kenmerkende smalle strookverkaveling tussen de straat en de bebouwing
van de Westwal aan de Dommel, buiten de tweede stadsmuur uit de 14de
eeuw. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms middeleeuwse, kern.

Door de eeuwen heen is de Vughterstraat, die in opzet een
stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap): 

Het pand heeft een rechthoekige plattegrond en bestaat uit een voor- en
achterhuis met drie bouwlagen en een zolderverdieping met borstwering
onder een steil zadeldak met schild aan de voorzijde. Het geheel is
gedekt met gesmoorde verbeterde Hollandse pannen. 

Voorgevel:

De voorgevel van nr. 151 is in detaillering vrijwel identiek aan die van
het buurpand, nr. 147-149. Opvallend is ook dat de verdiepingsvloeren en
de borstwering van de zolderverdieping van beide panden op gelijke
hoogte liggen. De drie vensterassen brede voorgevel is opgetrokken in
baksteen en geschilderd. In het midden van de moderne pui is op de
begane grond een groot etalagevenster opgenomen met links hiervan een
portiek met de opgang naar de bovengelegen woning. Rechts van het
etalagevenster is de ingang tot de winkelruimte op de begane grond
geplaatst. Een kordonlijst vormt visueel de scheiding tussen de begane
grond en de verdieping. Op de eerste verdieping zijn drie vensters
opgenomen. De ramen zijn nieuw en gevat in oude kozijnen met een kwart
hol profiel en toognagels. Alle drie de vensters zijn voorzien van een
hardstenen lekdorpel en een strek. Dezelfde vensters worden op de tweede
verdieping herhaald. De gevel wordt afgesloten door een fries met twee
gestucte velden en een kroonlijst op drie gesneden consoles. Onder de
vensters van de tweede verdieping zijn staafankers zichtbaar.

Zijgevels:

Het pand wordt aan beide zijden begrensd door bebouwing.

Achtergevel:

Op luchtfoto’s is een kleine binnenplaats zichtbaar. De aan deze
binnenplaats gelegen achtergevel is echter niet zichtbaar vanuit de
openbare ruimte.

Ruimtelijke indeling:

Het gebouw bestaat uit een voorhuis (vijf balkvakken) en een lager
achterhuis (twee balkvakken). De twee bouwdelen worden door een
brandmuur van elkaar gescheiden. De begane grond is in gebruik als
winkel (samengevoegd met buurpand nr. 147-149). De opgang naar de
woonvertrekken op de verdieping is links gesitueerd.

Constructies:

Uit aantekeningen uit 1990 aangetroffen in het werkarchief Bouwhistorie
valt met betrekking tot de constructie het volgende op te maken: Op de
begane grond zijn moer- en kinderbalken zichtbaar, op de verdiepingen
enkelvoudige balklagen. In het achterhuis zijn op de begane grond moer-
en kinderbalken aangetroffen. Op de verdieping van dit achterhuis
bevinden zich nog resten van het houtskelet uit de 15de eeuw (moerbalk
met sleutelstuk met peerkraal en een muurstijl met korbeel). Sporen in
de brandmuur geven aan dat het voorhuis oorspronkelijk net zo laag is
geweest als het achterhuis. Het overige muurwerk lijkt sterk vernieuwd,
maar de achterste helft van de noordelijke zijmuur is oud, mogelijk XVI.
Het voorhuis heeft een gordingenkap met drie schaarspanten met
halverwege een trekbalk. In het achterhuis is een schaarspant zichtbaar
(XV – XVI). Het bovenste deel is vernieuwd.

Interieurelementen:

Over eventuele monumentale interieurelementen is geen documentatie
voorhanden. 

Erf, bijgebouwen, diversen:

Achter het hoofdgebouw is een kleine plaats met daar achter diverse
ййn- en tweelaags aanbouwen met platte daken, waarschijnlijk daterend
uit de late 19de en vroege 20ste eeuw.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Als 19de-eeuws pand met oudere kern, gelegen op een voor Den Bosch
kenmerkend smal perceel buiten de stadsmuur uit de 14de eeuw en binnen
de uitbreiding van deze stadsmuur later die eeuw, heeft het pand
stedenbouwkundige waarde. Daarnaast heeft het geheel een hoge
stedenbouwkundige waarde omdat het rechts begrensd wordt door een steeg.
Verder heeft het pand een architectonische waarde vanwege de
geornamenteerde lijstgevel (XIXB). 

2. Bouw- en/of kunsthistorische waarden

Vughterstraat 151 is een typisch voorbeeld van een 19de-eeuwse
verbouwing van een (laat)middeleeuws pand. Omdat er van deze oudere kern
nog constructieve onderdelen bewaard zijn gebleven heeft het pand een
hoge bouwhistorische waarde.

3. Cultuurhistorische waarden

Het object is een goed, en in hoofdvorm gaaf, voorbeeld van een
19de-eeuws winkel-woonhuis met een oudere kern, waardoor het
cultuurhistorische waarde heeft. Als representant van de ontwikkeling in
de tweede helft van de 19de eeuw, toen veel oude huizen langs de
belangrijke straten in Den Bosch geheel of gedeeltelijk werden
vernieuwd, heeft het pand ook cultuurhistorische waarde.

Het object Vughterstraat 151, 19de-eeuws voor- en achterhuis (in kern
ouder, XV-XVI),  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 151 A t/m D                     
     ’s-Hertogenbosch, GMSP II

  PAGE  1 

