’s-Hertogenbosch

Hinthamerstraat 3-5

Kadastraal	: ’s Hertogenbosch, H-2370

Monumentnr.     : SOM0427

Huidige functie	: snackbar-woning 	Bouwjaar	: XV-XVI, voorgevel ca.1750 

Architect	: 

Oorspr.functie	: woon-werkhuis

 

Verbouwingen	: 1902, 1937, 1963, 1992, 1994

Archief		: Gemeente ’s-Hertogenbosch, afdeling BAM

Datum document: 05-06-2007



						globale aanduiding van het perceel

Context

(Bouw)historie:

Het pand Hinthamerstraat 3 was vanouds evenals het buurpand nr.5 genaamd
“Achter Milanen”. Deze naam was afkomstig van het pand aan de Markt
op de hoek met de Hintamerstraat dat vanouds “Milanen” heette.
Hieruit valt al op te maken dat het onderhavige pand eigenlijk achterop
het oorspronkelijke perceel van het pand aan de Markt werd gebouwd, en
dat het van ondergeschikt belang was. Het gebouw dateert in kern uit de
15de-16de eeuw. Rond het midden van de 18de eeuw is een nieuwe klokgevel
voor het pand gezet, en werd de kap versterk met twee schaarspanten. In
1902 werd de indeling van het pand licht gewijzigd, waarbij de
insteekverdieping achterin op de begane grond is gesloopt en het pand op
de verdieping is verbonden met het linker buurpand. De winkelpui, die
van oorsprong uit de late 19de eeuw stamde, werd in de 20ste eeuw
verschillende malen gewijzigd. In 1963 is de indeling van het pand
gewijzigd, waarbij de trap van de rechter zijmuur naar de achtergevel
werd verplaatst, en de balklaag van de begane grond werd vervangen door
een betonnen vloer. In 1992 zijn op de verdieping en de zolder aparte
ruimtes ingebouwd, waarschijnlijk om het pand boven de winkel weer voor
bewoning geschikt te maken. 

Ligging:

Het pand is gelegen aan de zuidzijde van de Hinthamerstraat in een
gesloten gevelwand vlakbij de Markt. De Hinthamerstraat is al sinds de
late 12de eeuw een van de drie belangrijke straten die het centrum van
de stad (de Markt) met het omliggende gebied verbinden. Het onderhavige
gedeelte van de Hinthamerstraat lag binnen de oudste omwalling van de
stad, die uit de eerste helft van de 13de eeuw dateert. Bij de
stadsuitbreiding in de eerste helft van de 14de eeuw kwam ook het meer
oostelijke gedeelte van de straat binnen de stadsmuren te liggen. Het
onderhavige perceel was van oorsprong hoogstwaarschijnlijk onderdeel van
een veel groter perceel dat vanaf de huidige adressen Markt 29-33 naar
achter liep tot aan de stadsmuur, waar in 1573 op nr.33 het huis
“Milanen” stond. Zoals bij veel andere percelen, en vooral
hoekpercelen, werd dit grote perceel in de loop der eeuwen opgesplitst
en steeds verder bebouwd met aparte panden.

Aan de achterzijde van het pand staat het achterhuis van Markt 29.

Beschrijving

Algemeen (hoofdvorm, kap):

Het huis is gebouwd op een min of meer rechthoekige plattegrond die
ongeveer twee keer zo lang als breed is, en waarvan de rechter zijmuur
achter de voorgevel licht schuin naar rechts loopt. Het gebouw heeft een
hoge begane grond die volledig is onderkelderd, verdieping en zolder met
hoge borstwering. Het zadeldak staat haaks op de voorgevel en is gedekt
met gesmoorde opnieuw verbeterde Hollandse pannen. 

Voorgevel:

De voorgevel is een vlak afgedekte klokgevel van rond het midden van de
18de eeuw, met een winkelpui uit 1994. De omlijsting van de ruime
gevelopening op de begane grond is, evenals de luifel, bekleed met
recente metalen platen. Daarboven is de gevel opgetrokken in handvorm
baksteen in een vrij onregelmatig verband dat neigt naar kruisverband,
met iets verdiepte voegen. Op de verdieping zijn er twee vensters onder
anderhalf-steens strekse bogen. De kozijnen zijn in de late 20ste eeuw
vernieuwd en hebben een duivenjager-profiel. Ook de T-draairamen zijn
vrij recent. Op de zolderverdieping is er ййn zo’n zelfde venster,
waarvan aan de smallere strekse boog is te zien dat het is verbreed. Aan
de rechterzijde bevindt zich tussen de schouder van de gevel en de gevel
van het buurpand een smalle open strook, met onderaan een zinken
vergaarbak en regenpijp op de gevel van het buurpand. De schouders van
de gevel worden afgedekt door kleine, vermoedelijk zandstenen,
geprofileerde dekstukken. Aansluitend begint een iets vooruitstekende
steens rollaag die lang de gebogen hals en de vlakke top van de gevel
loopt. Aan de buitenzijden versmalt deze rollaag om over te gaan in de 

zandstenen dekstukken. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het pand is vanuit de openbare ruimte niet zichtbaar.
Het betreft een topgevel, die alleen ter hoogte van de zolder vrij ligt.

Ruimtelijke indeling:

Blijkens de bouwtekening uit 1994 is de indeling bij de verbouwing
destijds flink gewijzigd. De toegang vanaf de straat naar de kelder,
links voor de gevel, werd deels afgesloten. Volgens de bouwtekening uit
1963 lag rechts van die toegang nog een kleine aparte straatkelder onder
het trottoir. Achterin het pand bevindt zich een trap naar de
verdieping, met eronder een trap naar de kelder. Behalve de voorste
keldertoegang dateert de ruimtelijke indeling geheel uit de tweede helft
van de 20ste eeuw.

Constructies:

De beide zijmuren zijn gemeenschappelijk. Volgens de bouwtekening uit
1963 bestonden de balklagen van de verdieping en de zolder beide uit
moer- en kinderbalken (drie vakken). De kelder heeft sinds 1963 een
betondek. 

In 1992 zijn bij een opname door de afdeling BAM de volgende zaken
waargenomen. 

Tegen de linkerzijmuur in de kelder bevinden zich restanten van een
stookplaats. Op de verdieping bevindt zich hierboven nog steeds een
stookplaats. De zolderbalklaag heeft sleutelstukken waarvan er ййn nog
een peerkraalversiering met gutssteken en kapel heeft (XV-XVI). De
overige zijn afgehakt. De moerbalken geven nog vaag de restanten weer
van een ranken-schildering (XVI ?). De kap bestaat uit een sporenkap met
nokbalkconstructie, waarin twee grenen schaarspanten zijn gebouwd in de
18de eeuw.

Tegen de linker zijmuur zijn restanten waarneembaar van een rookkanaal. 

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Het huis beslaat het gehele perceel. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 3-5 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen vrijwel
in hun geheel een fraai historisch ensemble. Vanwege de ligging vlak
naast de hoek met de Markt, op het voormalige perceel van het grote huis
“Milanen”, heeft het pand nog aanvullende stedenbouwkundige waarde.
Daarnaast heeft het pand aanmerkelijke architectonische waarde vanwege
de klokgevel van rond het midden van de 18de eeuw. 

2. Bouw- en/of kunsthistorische waarden

Het pand heeft bouwhistorische waarde als zijnde een huis met een
bouwkundige kern uit de 15de-16de eeuw, bestaande uit kelder, muren,
balklagen en kap, waarin bij diverse verbouwingen moderniseringen zijn
doorgevoerd. De klokgevel uit de mid-18de-eeuw is de meest duidelijke
uiting van zo’n modernisering.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een 15de–16de-eeuwse kern waarin diverse vernieuwingen herkenbaar
zijn uit verschillende historische perioden, zoals de voorgevel uit de
18de eeuw. Het pand werd van oorsprong gebouwd op het perceel van het
grote huis “Milanen”.

Het object Hinthamerstraat 3-5, bestaande uit een huis uit de 15de-16de
eeuw met een 18de-eeuwse klokgevel, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamerstraat 3-5		’s-Hertogenbosch, GMSP
II

  PAGE  1 

