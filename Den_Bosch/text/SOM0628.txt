’s-Hertogenbosch

Kerkstraat 45

Kadastraal	: ’s Hertogenbosch, H-2608

Monumentnr.     : SOM0628

Huidige functie	: winkel-woning	Bouwjaar	: kern XV, voorgevel ca.1860 

Architect	: 

Oorspr.functie	: woon-werkhuis

 

Verbouwingen	: 1917, 1961, 1985

Archief		: Gemeente ’s-Hertogenbosch, afdeling BAM

Datum document: 02-08-2007



					globale aanduiding van het perceel

Context

(Bouw)historie:

Het hoofdhuis van Kerkstraat 45 dateert in kern uit de 15de eeuw, zoals
blijkt uit het muurwerk in de linker zijmuur en de opzet met voorhuis en
vast achterhuis, de kelder en de samengestelde balklagen. Rond 1860 werd
de voorgevel vernieuwd in de vorm van een lijstgevel. In de tweede helft
van de 19de eeuw is waarschijnlijk het losse achterhuis gebouwd. De kap
werd vernieuwd in de 19de eeuw, en ten dele opnieuw rond 1950. In 1917
werd de winkel voorin het pand vergroot, werd de indeling op de begane
grond gewijzigd, een nieuw trappenhuis gemaakt en kreeg het interieur
een nieuwe aankleding in neo-renaissancestijl. Deze verbouwing werd
ontworpen door architect A. van Kempen. In de 20ste eeuw is de winkel
verder uitgebreid over de begane grond en in de late 20ste eeuw werd de
pui verbouwd en is achter het losse achterhuis een eenlaags aanbouw
neergezet, die doorloopt over het perceel ter linkerzijde. De
verdiepingen bevatten thans woonruimte.

Ligging:

Het pand is gelegen aan de zuidzijde van de Kerkstraat in een gesloten
gevelwand recht tegenover de aansluiting van de Gasseltstraat op de
Kerkstraat. De Kerkstraat heeft een gebogen verloop: ten gevolge daarvan
loopt het langwerpige perceel naar achter toe breder uit.

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de eeuw - begin 13de) stond er aan het noordwestelijke uiteinde van de
straat, bij de Markt, waarschijnlijk een huis, maar is dat later
gesloopt om over het perceel een verbinding met de kerk te creлren,
waarbij ook een opening in de oudste stadsmuur uit de vroege 13de eeuw
werd gemaakt. Bij de stadsuitbreiding in de eerste helft van de 14de
eeuw kwamen de gehele straat en de kerk binnen de stadsmuren te liggen. 

Het perceel grenst aan de achterzijde aan achterbebouwing op de percelen
van Verwersstraat 20 en 24.

Beschrijving

Algemeen (hoofdvorm, kap):

Het hoofdhuis aan de Kerkstraat bestaat uit een voorhuis met een vast
achterhuis. Het pand heeft een langwerpige plattegrond die achter de
voorgevel iets schuin naar links wegloopt. Het voorhuis bevat een hoge
begane grond, een verdieping en een zolder met borstwering. Het
achterhuis bevat een kelder met opkamer en een lager gelegen zijgang,
een verdieping en een zolder met borstwering. Het zadeldak heeft een
wolfseinde aan de voorzijde en is gedekt met rode oud-Hollandse pannen.
Achter het hoofdhuis bevindt zich een kleine plaats met een gang langs
de rechterzijde. Daarachter een los tweelaags achterhuis met een plat
dak, met aan de achterzijde een recente eenlaags aanbouw.

 

Voorgevel:

De voorgevel is een symmetrische gepleisterde lijstgevel daterend van
omstreeks 1860. Op de begane grond is er tussen penanten een grote
gevelopening met een recente pui en omlijsting. Hierboven is de gevel
gepleisterd. Op de eerste verdieping is er een cordonlijst waarop twee
vensters staan met gepleisterde geprofileerde omlijstingen, kozijnen met
kwarthol profiel en T-draairamen met bovenlichten voorzien van groen
glas-in-lood en medaillons met portretten. De geprofileerde bovenhoeken
van de vensters zijn afgerond. Op de tweede verdieping is er ook een
cordonlijst en zijn er twee soortgelijke vensters, maar deze zijn lager
en bevatten dubbele vierruits draairamen, eveneens met groen en
glas-in-lood en medaillons met portretten in de bovenruiten. De gevel
wordt afgesloten door een classicistisch hoofdgestel met een
gepleisterde architraaf en fries, en een geprofileerde houten
kroonlijst.

Zijgevels:

Het hoofdhuis wordt aan beide zijden begrensd door bebouwing. De rechter
zijgevel van het losse achterhuis ligt gedeeltelijk vrij, maar is niet
vanuit de openbare ruimte waar te nemen. 

Achtergevel:

De achtergevel van het hoofdhuis is niet vanuit de openbare ruimte
zichtbaar, maar een documentatierapport van de afdeling BAM uit 1983
geeft de volgende informatie. Het betreft een gepleisterde topgevel met
uitkragende schouders. De rechter schouder zit hoger dan de linker.
Waarschijnlijk zijn de schouders restanten van een trapgevel. Op de
begane grond is er links een ingang met rechts een groot 20ste-eeuws
venster. Op de verdieping zijn er twee forse vensters, en op zolder is
er een 20ste-eeuws breed venster.

Ruimtelijke indeling:

Volgens het documentatierapport en een bouwtekening uit 1983 is de oude
indeling uit 1917 nog grotendeels aanwezig. Op de begane grond is er een
grote ruimte in het voorhuis, daarachter een bordestrap (net achter de
plaats van de op de begane grond verwijderde brandmuur), met rechts
daarvan een gang die doorloopt in het achterhuis, waar links een kelder
ligt met een opkamer erboven. De kelder en de opkamer zijn toegankelijk
vanuit het trappenhuis. Op de verdieping ligt de gang links met een
brede voorkamer, en een drietal ruimtes naast de gang. Op de zolder is
er een overloop, met voor de brandmuur een grote zolderruimte en
erachter een betimmerde kamer.

Constructies:

Volgens het documentatierapport uit 1983 bevat het pand de volgende
constructies. De min of meer vierkante kelder heeft een gewelf met
gordelbogen naar een centrale vierkante pijler en vier kruisgewelven. In
de achterwand sporen van een ingang van buitenaf. De
verdiepingsbalklagen bestaan uit eiken moer- en kinderbinten. De kap is
19de-eeuws met grenen dekbalkjukken met nokstijl. Het voorste spant is
rond 1950 vervangen door een schaarspant met balk. In het voorhuis tegen
beide zijmuren rookkanalen en in het achterhuis tegen de linker zijmuur.
De zijmuren zijn waarschijnlijk gemeenschappelijk met de buurpanden. De
linker zijmuur bevat op de begane grond oud metselwerk (ca. 15de eeuw).

Interieurelementen:

Volgens het documentatierapport uit 1983 is de keldervloer gedekt met
plavuizen van 22 x 22 cm. Diverse interieurelementen in
neo-renaissancestijl, daterend van de verbouwing van 1917 zijn nog
aanwezig, waaronder de bordestrap en lambrizering en een schouw tegen de
rechter zijmuur in de voorkamer op de verdieping. 

Erf, bijgebouwen, diversen:

Een bouwtekening uit 1961 geeft een beeld van de voorgevel van het losse
achterhuis. Rechts sluit deze aan op de gang vanuit het hoofdhuis. Links
daarvan is er waarschijnlijk een dichtgezette ingang, daarnaast een
dubbel vierruits draairaam en daarnaast een ingang. Op de verdieping
zijn er drie vensters met lekdorpels en lage vierruits schuiframen.
Langs de dakrand een eenvoudige lijst. 

Achter het losse achterhuis en de recente aanbouw ligt een ruime tuin
die doorloopt over het perceel ter linkerzijde.  Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het object Kerkstraat 45 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat vormen een fraai
historisch ensemble. Vanwege de ligging aan het uiteinde van de
Gasseltstraat, met de voorgevel als straatbeeldafsluiting heeft het pand
extra stedenbouwkundige waarde. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
winkel/woonhuis, met een gepleisterde lijstgevel van rond 1860. 

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis met een bouwkundige kern uit de 15de eeuw
(kelder, zijmuren, achtergevel en balklagen), waarin in verschillende
fasen moderniseringen zijn doorgevoerd en bouwdelen aan zijn toegevoegd.
De lijstgevel en het losse achterhuis uit de tweede helft van de 19de
eeuw, en de trap, schoorsteenmantel en betimmeringen in
neo-renaissancestijl uit 1917 zijn de meest duidelijke uitingen daarvan.

3. Cultuurhistorische waarden

Het gebouw heeft cultuurhistorische waarde als zijnde een werk/woonhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden, zoals de
voorgevel van rond 1860 en de interieurelementen in neo-renaissancestijl
uit 1917.

Het object Kerkstraat 45, bestaande uit een huis dat in kern uit de 15de
eeuw dateert met een lijstgevel en een los achterhuis uit de tweede
helft van de 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kerkstraat 45			’s-Hertogenbosch, GMSP II

  PAGE  1 

