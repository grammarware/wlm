’s-Hertogenbosch

Hinthamereinde 57

Kadastraal	: ’s Hertogenbosch, H-6147

Monumentnr.     : SOM0575

Huidige functie	: winkel-woning	Bouwjaar	: voorgevel midden 19de eeuw,
mogelijk oudere kern 

Architect	: 

Oorspr. functie	: woon-werkhuis 

 

Verbouwingen	: 1972

Archief		: Gemeente ’s-Hertogenbosch, afdeling BAM

Datum document: 07-06-2007



globale aanduiding van het perceel

Context

(Bouw)historie:

Het pand Hinthamereinde 57, vanouds genaamd “de (Drie) Moriaen(en)”,
is een woonhuis met een winkel op de begane grond. Het pand heeft een
voorgevel van rond het midden der 19de eeuw, maar heeft mogelijk een
oudere kern uit de 15de tot 18de eeuw met aanpassingen uit de 19de eeuw.


In de kadastrale kaart van 1823 staat ter plekke van het gebouw een pand
getekend dat een eenheid vormde met het pand er rechts naast. Heden
staat ter rechterzijde een breed pand dat in 1939 is gebouwd, waarmee
het onderhavige pand alleen in kadastrale zin een eenheid vormt. 

Na 1939 is aan de achterzijde in plaats van een gesloten gang naar het
achterhuis langs de linker perceelsgrens, een eenlaags aanbouw met plat
dak gebouwd. In 1972 is het pand flink verbouwd. Hierbij werden in de
voorgevel een nieuwe deur geplaatst en op de verdieping zijn de ramen in
historiserende stijl gewijzigd. Intern werd de indeling sterk gewijzigd,
met een winkelruimte over de hele lengte van het pand rechts naast de
reeds bestaande gang. Er zijn nieuwe trappen geplaatst en op de
verdieping en de zolder is een bovenwoning ingericht, waarbij de
balklagen en de kap volledig werden gewijzigd (stalen moerbalken,
flauwere kaphelling). In de achtergevel kwamen op de verdieping een
nieuw raam en een doorgang naar het dakterras op de eenlaags aanbouw.

Ligging:

Het pand is gelegen aan de zuidoostzijde van het Hinthamereinde in een
gesloten gevelwand. Het Hinthamereinde is al sinds de late 12de eeuw een
belangrijke uitvalsweg die het centrum van de stad (de Markt) met het
omliggende gebied verbindt. De straat liep verder in noordoostelijke
richting naar Rosmalen. Het zuidelijke deel van het Hinthamereinde tot
aan de Hofstad was bij de stadsuitbreiding in de eerste helft van de
14de eeuw al binnen de stadsmuren komen te liggen. Kort na 1500 werd ook
het noordelijke deel van het Hinthamereinde, waarin het onderhavige pand
ligt (ongeveer tussen het Sint Andriesstraatje en de Aastraat) bij een
kleine stadsuitbreiding binnen de stadsmuur getrokken. 

De percelen aan de zuidoostkant van het betreffende gedeelte van het
Hinthamereinde strekten zich van oorsprong uit tot aan de stadswal. In
de kadastrale kaart van 1823 gaat het om een diep en vrij breed perceel;
naderhand is hiervan een hoek linksachter afgesplitst. Tegenwoordig
staat het pand daardoor op ййn perceel samen met het in 1939 herbouwde
rechter buurpand nr.55, maar het achtererf van dit buurpand loopt
beduidend verder door naar achter. Doordat de straat een lichte bocht
maakt is er een bijzondere situatie in de percelering ontstaan, waarbij
nr.55 een taps toelopende plattegrond heeft en de linker begrenzing van
het perceel achter het hoofdvolume van nr.57 een lichte knik naar links
maakt.

Achter het relatief ondiepe erf dat bij nr.57 hoort ligt een achterhuis
met een zadeldak dat bij het buurpand nr.55 hoort. 

Beschrijving

Algemeen (hoofdvorm, kap):

Het hoofdhuis van Hinthamereinde 57 heeft een langwerpige rechthoekige
plattegrond die achter de voorgevel iets schuin naar rechts wegloopt.
Het pand bestaat uit een kelder onder het achterste deel van het pand
(mogelijk dichtgestort), een hoge begane grond, een verdieping en een
zolder met een borstwering. Het zadeldak heeft aan de voor- en
achterzijde schilden en is gedekt met gesmoorde oud-Hollandse pannen.

Middenin het voor-dakvlak is een klein recent dakraam. 

Achter het pand bevindt zich aan de linkerzijde een langwerpige eenlaags
aanbouw met plat dak, vermoedelijk daterend uit de vroege 20ste eeuw.
Rechts hiervan is een kleine achterplaats. 

Voorgevel:

De voorgevel is een lijstgevel van rond het midden van de 19de eeuw. De
gevel is gepleisterd en voorzien van schijnvoegen. Onderaan de gevel
bevindt zich een lage hardstenen plint. Op de hoge begane grond is links
een ingang met een invulling van rond 1975, bestaande uit een deur met
een grote ruit en een bovenlicht. Rechts hiervan bevinden zich twee hoge
vensters, met hardstenen lekdorpels, kozijnen met luiksponning en ramen
met groot enkelruits ondergedeelte en tweeruits empire bovenraam (deze
waren getuige een foto in 1982 nog niet aanwezig). Op de verdieping zijn
er twee vensters met gepleisterde lekdorpels, kozijnen met kwarthol
profiel en vernieuwde zesruits ramen met een tweeruits empire bovendeel
en dubbele draairamen onder. Kleine vierkante plaatankertjes uit de
20ste eeuw geven de hoogte van de zoldervloer aan in de gevel. De gevel
wordt afgesloten door een classicistisch hoofdgestel met een houten
fries en een geprofileerde houten kroonlijst, die aan de linkerzijde
bijna naadloos overgaat in de kroonlijst van het buurpand, en aan de
rechterzijde iets over de gevel van het buurpand doorsteekt. 

Zijgevels:

Her pand wordt aan beide zijden begrensd door bebouwing. 

Achtergevel:

De achtergevel van het hoofdhuis is vanuit de openbare ruimte niet
zichtbaar, maar op de bouwtekening uit 1972 is te zien dat er op de
begane grond links naast de uitbouw een flink tweedelig venster is met
kleine bovenramen, daterend van rond het midden der 20ste eeuw. Op de
verdieping is er middenin de gevel een fors venster met een dubbel
draairaam, en rechts daarvan staat in de tekening een nieuwe doorgang
geprojecteerd met een metalen trapje naar het dakterras op de aanbouw. 

Ruimtelijke indeling:

Onder het achterste gedeelte van het pand ligt een kelder die deels
boven het maaiveld uitsteekt. Deze kelder had in de tekening uit 1939
nog een ingang onder de achtergevel, maar op latere tekeningen staat die
niet meer aangegeven. Mogelijk is de kelder volgestort. De begane grond
bevat links een gang die doorloopt naar achter. In 1972 is de indeling
van het pand vrijwel geheel gewijzigd. De plaats van de trap, halverwege
het pand rechts naast de gang, is echter ongeveer het zelfde gebleven.  

Constructies:

Over de constructies is geen documentatie voorhanden. De linker zijmuur
is waarschijnlijk gedeeld met het buurpand. Vermoedelijk geldt dit niet
voor de rechter zijmuur. 

 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

 Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamereinde 57 heeft stedenbouwkundige waarde vanwege de
samenhang met de historische gebouwde omgeving. De gevelwanden van het
Hinthamereinde vormen een fraai historisch ensemble. Daarnaast heeft het
pand aanmerkelijke architectonische waarde omdat het duidelijk
herkenbaar is als historisch huis, met een fraaie gepleisterde
lijstgevel.

2. Bouw- en/of kunsthistorische waarden

Het pand heeft bouwhistorische waarde omdat het een nog duidelijk als
zodanig herkenbaar historisch huis is met een gevel van rond het midden
van de 19de eeuw en een oudere bouwkundige kern, waarin bij diverse
verbouwingen moderniseringen zijn doorgevoerd.

3. Cultuurhistorische waarden

Het gebouw heeft cultuurhistorische waarde vanwege de herkenbaarheid als
zijnde een historisch woon-werkhuis met een voorgevel van rond het
midden der 19de eeuw. 

Het object Hinthamereinde 57, bestaande uit een woonhuis met winkel, met
een gepleisterde lijstgevel, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamereinde 57		’s-Hertogenbosch, GMSP II

  PAGE  1 

