’s-Hertogenbosch

Hinthamerstraat 26

Kadastraal	: ’s Hertogenbosch, H-5055

Monumentnr.     : SOM0581

Huidige functie	: winkel	Bouwjaar	: 1912-1913

Architect	: J. Walker

Oorspr.functie	: bioscoop

 

Verbouwingen	: 1918

Archief		: Gemeente ’s-Hertogenbosch, afdeling BAM

Datum document: 24-11-2008



globale aanduiding van het perceelContext

(Bouw)historie:

Aanvankelijk stond op dit oude perceel aan de Hinthamerstraat het pand
“De Witte Olifant”. Een oudere benaming (al in 18de eeuw) is “De
Molensteen”. In de tweede helft van de 18de eeuw was hier koekbakker
De Jong gevestigd. Vermoed wordt dat hier in de middeleeuwen het
hertogelijke huis heeft gestaan, dat kort na de stadbrand van 1419 was
herbouwd. 

Detail bouwtekening 1912

Voorgevel omstreeks 1935

Voor de ingrijpende verbouwingen in de 20ste eeuw was “De Witte
Olifant” een smal diep huis van drie volledige bouwlagen en een hoge
kap, waarvan het voorste gedeelte een hogere nok had dan het achterste.
Op het fries in de kroonlijst was een gevelsteen met de afbeelding van
een olifant aangebracht. 

In 1912-1913 werd het pand ingrijpend verbouwd tot het filmtheater
“Cinema Royal”. De onderpui van de gevel werd hierbij vernieuwd en
achter de voorhal in het voorste gedeelte van het huis, waarin oude
vloerhoogten gehandhaafd bleven, werd, deels in de oude bouwmassa, deels
daarbuiten een grote bioscoopzaal gerealiseerd. Een deel van de tweede
bouwlaag werd hiervoor opgeofferd. De oude voorgevel en de kap bleven
vooralsnog gehandhaafd. In 1918 werden de restanten van het oude huis
echter afgebroken en vervangen door de huidige voorgevel en de
achterliggende ruimte. De in 1913 opgeleverde bouwdelen werden in de
nieuwbouw geпntegreerd. Reden voor de verbouwing was niet alleen het
succes van de onderneming maar ook de schade die de bovenbouw haf
opgelopen bij de zware brand, die het buurpand rechts had geteisterd. 

Het ontwerp voor de bouwactiviteiten werd geleverd door de Arnhemse
architect J. Walker, voor wie het vermoedelijk de eerste opdracht in
’s-Hertogenbosch was. In 1913 ontwierp hij namelijk ook de nieuwe
ijzer- en metaalgieterij van de firma George Dufay & Zoon aan de
Buitendijk. In Arnhem en omgeving bouwde Walker diverse huizen en
winkelpanden en ontwierp hij winkelpuien en winkelinterieurs. De
opmerkelijke, rijk vormgegeven pui van Cinema Royal is een ontwerp in de
sierlijke eclectische stijl, die voor met name filmtheaters in de eerste
decennia van de 20ste eeuw geliefd was. De decoratieve mengeling van
allerlei historische bouwstijlen en motieven uit de Art Nouveau
benadrukten het exotische dat de nieuwe kunst- en vermaaksvorm film
aankleefde. Een prachtig voorbeeld van een bioscooptheater in deze stijl
zijn het Luxortheater in Arnhem (1914-1915) en het gelijknamige theater
aan de Hoge Steenweg in ’s-Hertogenbosch van architect A.J. Hekker
(1918-1919). De decoratieve ornamentiek van Cinema Royal is ook te
herkennen in de winkelinterieurs van Walker uit deze periode.

De bovengevel is een wat zakelijker voorbeeld van deze stijl, waarin het
baksteenexpressionisme van de Amsterdamse school doorklinkt. 

Cinema Royal functioneerde als bioscoop tot in het derde kwart van de
20ste eeuw. Daarna werd het pand tot winkel verbouwd, waarbij het
oorspronkelijke interieur werd aangetast en de restanten aan het zicht
onttrokken. De voorgevel verloor een deel van de ornamentiek, waaronder
de decoratieve lamparmaturen, de beeltenis van de olifant, die op de
gevel van 1918 was aangebracht en de onderpui raakte door betimmeringen
beschadigd. 

Interieur hal in 1948 (GA Den Bosch)

Interieur hal in 1955 (GA Den Bosch)

Ligging:

Het pand is gelegen in de gesloten gevelwand aan de noordzijde van de
Hinthamerstraat. De Hinthamerstraat is al sinds late 12de eeuw een van
de drie belangrijke straten die het centrum van de stad  (de Markt) met
het omliggende gebied verbinden. Bij de stadsuitbreiding in de eerste
helft van de 14de eeuw kwam de Hinthamerstraat binnen de stadsmuren te
liggen. Een deel van de straat zal echter al eerder bebouwd zijn
geweest, en mogelijk geldt dat ook voor het onderhavige perceel.

De meeste percelen aan de noordzijde van de Hinthamerstraat liepen van
oorsprong door tot aan de Binnendieze (“Groote Stroom”). Later zijn
de percelen meestal echter opgedeeld in de lengte, en werden andere
gebouwen op de afgesplitste delen gebouwd. 

Beschrijving

Algemeen (hoofdvorm, kap):

Het pand heeft een langgerekte rechthoekige bouwmassa, waarvan het
voorste gedeelte twee bouwlagen en een plat dak heeft en het achterste
gedeelte ййn hoge bouwlaag met een plat dak. Dit gedeelte sluit aan op
een dwars geplaatste vleugel, die deels over de achtererven van de
belendende panden is geplaatst. 

Voorgevel:

De voorgevel aan de Hinthamerstraat kenmerkt zich door een opvallende
tweedeling wat betreft de pui en de bovengevel. De pui is opgezet als
een monumentale “poort” en wordt bepaald door een brede opening
onder een rijk geprofileerde korfboog, die aan weerszijden rust op thans
wit geschilderde natuurstenen kolommetjes met Ionische
fantasiekapitelen. De natuurstenen onderdelen zijn in een groene
zandsteen samengesteld. De ronde kolommetjes zijn geplaatst op een hoog
hardstenen basement, waarop op de hoek ook de hoogopgaande hoekpilasters
zijn geplaatst. Deze worden bekroond door opvallende natuurstenen
ornamenten met medaillons, goudkleurige parellijsten, acanthusornamenten
en festoenen van laurierblad. Boven de korfboog is het gevelveld
versierd met een brede banderolle (waarvan de uiteinden zijn weggekapt),
waarin de tekst “CINEMA ROYAL’ in verdiepte goudkleurige kapitalen
is gehakt. De korfboog is aan de onderzijde voorzien van een
cassettenindeling met blauw geverfde vierkante casementen. Van de
oorspronkelijke pui-invulling resteert voornamelijk het grote bovenlicht
met geprofileerd kozijn en vier ruiten met decoratief gebrandschilderd
glas-in-lood, waarin ornamentlijsten, bloemguirlandes, gestileerde
acanthusmotieven en twee wapenschilden zijn verbeeld, de ййn met het
wapen van de stad Den Bosch (tweekoppige adelaar), de ander met de
Nederlandse / Brabantse leeuw.

De in kruisverband gemetselde bovengevel telt twee vensterassen en
eindigt aan de bovenzijde met een hoge bakstenen borstwering met
middenattiek en twee doorgestoken hoekdammen. Deze borstwering is in
decoratief siermetselwerk uitgevoerd in rasterpatroon. Het attiek draagt
een ovaal medaillon met rollaag en de beeltenis van een olifantje (niet
de oorspronkelijke olifant). Aan weerszijden van de vensters bevinden
zich in siermetselwerk uitgevoerde muurdammen. De beide vensters hebben
2-steens strekken, bakstenen lekdorpels en ongeprofileerde houten
kozijnen met enkelruits schuiframen met 16-ruits bovenlichten met
kathedraalglas. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

De begane grond vormt thans ййn grote, volledig modern afgewerkte
ongedeelde ruimte. Ook de bovenverdieping bestaat uit een ongedeelde
ruimte.

Constructies:

Bij de bouwactiviteiten in 1912 en 1918 is de oude bouwsubstantie
ingrijpend gewijzigd. Verondersteld kan worden dat vooral de zijgevels
(vermoedelijk gemene muren) behouden bleven. In een ongedateerd verslag
van een kort bezoek aan het pand is geconcludeerd dat in de westelijke
zijgevel oud steenmateriaal is opgenomen met steendikten van 6-7,5 cm.
In de oostelijke zijgevel zijn de steendikten 5,5 cm.

Interieurafwerking:

Oude foto’s tonen aan dat de hal en de daarachter gelegen ruimte
decoratief was afgewerkt, onder andere met gestucte kooflijsten met
bloemguirlandes, lambriseringen e.d. Thans is hiervan niets meer
zichtbaar. De oorspronkelijke plafonds bleven evenwel waarschijnlijk
behouden. 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 26 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur in de Hinthamerstraat, even buiten de grens van de
eerste middeleeuwse stad. De voorgevel heeft door zijn opmerkelijke
verschijningsvorm een hoge beeldwaarde binnen de voornamelijk uit sobere
lijstgevels bestaande gevelwand.

 

2. Bouw- en/of kunsthistorische waarden

Hinthamerstraat 26 heeft in de eerste plaats een hoge architectuur- en
kunsthistorische waarde vanwege de bijzondere, decoratieve en in
’s-Hertogenbosch zeldzame voorgevelarchitectuur in deels eclectische,
deels expressionistische trant. Het is daarbij een uitstekend voorbeeld
van de bioscooparchitectuur uit het tweede decennium van de 20ste eeuw,
de beginjaren van de populaire filmcultuur. Ondanks de wijzigingen bleef
een groot aantal interessante details bewaard. Tevens van belang voor
het oeuvre van de Arnhemse architect Walker. Er is sprake van
bouwhistorische waarde vanwege de opeenvolgende vroeg 20ste-eeuwse
bouwactiviteiten en de aanwezigheid van elementen van de voorgaande
bebouwing, zoals delen van de middeleeuwse zijgevels.

3. Cultuurhistorische waarden

Het gebouw heeft cultuurhistorische waarde als goed en aansprekend
voorbeeld van een vroeg bioscooptheater en is daarmee een belangrijke
herinnering aan de Bossche uitgaanscultuur in het begin van de 20ste
eeuw. Karakteristiek voor die periode is dat het nieuwe fenomeen film
werd gepresenteerd achter gevels met een feestelijke, exotische
architectuur. 

Het object Hinthamerstraat 26, bestaande uit een voormalig
bioscooptheater uit de vroege 20ste eeuw, met oudere bouwkundige
elementen, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Hinthamerstraat 26                            
         ’s-Hertogenbosch, GMSP II

  PAGE  5 

