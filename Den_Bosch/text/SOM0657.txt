’s-Hertogenbosch

Postelstraat 2

Kadastraal	: ’s Hertogenbosch, G-7377

Monumentnr.     : SOM0657 

Huidige functie	: kantoor	Bouwjaar	: XVIIId, oudere kern

Architect	: 

Oorspr.functie	: 2 kleine woon-werkhuisjes

 

Verbouwingen	: ca. 1976

Archief		: Gemeente ’s-Hertogenbosch, afdeling BAM

Datum document: 04-10-2007



                                                                        
      globale aanduiding van het perceel

         Context

(Bouw)historie:

Het pand Postelstraat 2 is feitelijk onderdeel van de bebouwing aan de
Vughterstraat 69-71 (gemeentelijk monument). Oorspronkelijk hebben hier
twee kleine pandjes gestaan, vermoedelijk bestemd voor kamerbewoning.
Iets wat zeer regelmatig voorkwam op achtererven. De knik in de
voorgevel herinnert nog aan deze twee pandjes. Aan het eind van de 18de,
begin 19de eeuw zijn deze pandjes verbouwd. In de jaren 1970 is de
indeling van het pandje gewijzigd ten behoeve van de nieuwe
kantoorfunctie. Het pand is ook tegenwoordig nog als kantoor in gebruik.

Ligging:

De Postelstraat dankt zijn naam aan het voormalige Refugiehuis van de
nog altijd bestaande Abdij van Postel. De Abdij had in 1258 van een
gulle Bossche poorter, Lambertus Sus genaamd, daar een huis gekregen. De
Capucijnenpoort, destijds het Oude Waterstraatje, leidde er via een
bruggetje over de Dieze heen. 

Het pand Postelstraat 2 ligt op het achtererf van het pand Vughterstraat
69-71, aan de westelijke zijde van de Postelstraat. De bouwmassa op deze
plek staat al aangegeven op de kadastrale minuut van omstreeks 1823. De
knik in de voorgevel duidt op de vermoedelijke oorspronkelijke
aanwezigheid van twee kleine huisjes. Het achtererf van Vughterstraat
69-71 strekte zich oorspronkelijk uit tot aan de Capunijnenpoort.

Beschrijving

Algemeen (hoofdvorm, kap):

Het pand bestaat uit een begane grond, verdieping en zolder. Het
zadeldak, nok evenwijdig aan de voorgevel, is gedekt met gesmoorde
Hollandse pannen.

 

Voorgevel:

De voorgevel is een gepleisterde lijstgevel met op de begane grond links
een ingang met paneeldeur en bovenlicht. Rechts hiervan ййn hoog
venster en twee wat kleinere vensters. De invulling van deze vensters is
niet zichtbaar omdat de luiken gesloten zijn. In een beschrijving uit
1976 wordt gesproken over 6-ruits schuiframen. Onder de vensters loopt
een kordonlijst. Op de verdieping heeft de gevel vier vensters. Deze
vensters bevatten een kozijn met kwart hol profilering en 4-ruits
schuiframen met een brede roede met profiel en een wisseldorpelklosje.
Net als op de begane grond loopt ook onder deze vensters een
kordonlijst. De gevel wordt afgesloten door een eenvoudig hoofdgestel
met architraaf, gepleisterd fries en een kroonlijst. In het midden van
de gevel loopt een loodvoeg en er is een knik in de rooilijn zichtbaar.
Dit verwijst naar de oorspronkelijke aanwezigheid van twee kleinere
pandjes.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel is niet zichtbaar vanuit de openbare ruimte. In de
beschrijving uit 1976 wordt deze gevel als volgt omschreven: De
achtergevel aan de binnenplaats is gesausd met cementspecie. In deze
gevel bevindt zich een venster met 4-ruits schuifraam met brede
middenstijl en een kleiner venster met 4-ruits raam.

Ruimtelijke indeling:

In de beschrijving uit 1976 wordt de indeling van het pand kort
aangehaald: Tegen de noordelijke muur (waar oorspronkelijk op de begane
grond de keuken was) loopt een rookkanaal. De oorspronkelijke trap lag
tegen de achtergevel. In de huidige situatie ligt het trappenhuis in de
zuidoostelijke hoek van het pand, waar ook de entree van het pand is.
Tegen deze zuidelijke muur zijn tegenwoordig sanitair en keuken
geplaatst. De oorspronkelijke scheidingswand tussen woonkamer en de
(voormalige) keuken is verwijderd ten behoeven van de kantoorfunctie.
Over de indeling op de verdieping is geen documentatie aangetroffen.
Mogelijk is hier de oorspronkelijke indeling van gang tegen de
achtergevel en twee vertrekken tegen de voorgevel nog aanwezig. 

Constructies:

In de beschrijving uit 1976 wordt het volgende gezegd over de
constructies van het pand: De balklagen zijn enkelvoudig (XVIII) en de
kap heeft grenen dekbalkjukken met schaarspanten (laat XVIII - vroeg
XIX). De linker zijmuur is een gemeenschappelijke muur met het buurpand.
Of dit ook voor de rechter zijmuur geldt, is niet duidelijk. 

Interieurelementen

In de beschrijving uit 1976 worden diverse waardevolle
interieurelementen genoemd: In de voormalige keuken op de begane grond
(tegen de noordelijke zijmuur) zijn nog witte wandtegeltjes (witjes)
aanwezig. Tevens is er een laat XVIII of vroeg XIX kastenbetimmering. In
het huis bevinden zich enige geprofileerde paneeldeuren (XVIIIB - XIXA).


Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Postelstraat 2 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het bouwdeel ligt op het achtererf van
Vughterstraat 69-71 en volgt de bebouwingslijnen van twee oudere
kleinere pandjes ter plaatse. De oorspronkelijke aanwezigheid van twee
oudere pandjes is nog herkenbaar aan de knik in de rooilijn.

2. Bouw- en/of kunsthistorische waarden

De nog in het pand aanwezige oude kern van twee oudere pandjes geeft het
object een hoge bouwhistorische waarde. 

3. Cultuurhistorische waarden

Het gebouw heeft cultuurhistorische waarde als zijnde twee in kern
laat-middeleeuwse huisjes (kameren) die eind 18de of begin 19de eeuw
zijn samengevoegd en verbouwd. In het pand zijn bovendien nog diverse
waardevolle laat 18de of vroeg 19de-eeuwse interieurelementen aanwezig. 

Het object Postelstraat 2, bestaande uit een laat 18de-, vroeg
19de-eeuws pandje met een nog aanwezige kern van twee kleine oudere
huisjes (kameren), is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Postelstraat 2                                
             ’s-Hertogenbosch, GMSP II

  PAGE  1 

