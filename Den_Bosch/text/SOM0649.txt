’s-Hertogenbosch

Oude Dieze 3

Kadastraal	: ’s Hertogenbosch, H-5570

Monumentnr.     : SOM0649

Huidige functie	: 	Bouwjaar	: XIXA, oudere kern

Architect	: 

Oorspr.functie	: woon-werkhuis

 

Verbouwingen	: 1990

Archief		: Gemeente ’s-Hertogenbosch, afdeling BAM

Datum document: 19-11-2007



                                                                    
globale aanduiding van het perceel

                    Context

 (Bouw)historie:

Het pand Oude Dieze 3 stond ooit bekend onder de naam “’t
Cofferen” en herbergde vroeger een schuilkerk. Het oude pand is in de
eerste helft van de 19de eeuw verbouwd en voorzien van een nieuwe
voorgevel. Waarschijnlijk zijn er in het pand nog diverse onderdelen van
de oudere kern bewaard gebleven (kelder, muurwerk). Tot halverwege de
jaren 1970 was het gebouw in gebruik als woonhuis en kantoor. In 1976 is
het geheel verbouwd tot twee woningen. Rond 1990 is het pand
gerehabiliteerd. Hierbij zijn de vensterinvullingen vernieuwd en zijn de
vensters in de voorgevel gemaakt naar voorbeeld van de vensters in de
achtergevel.

Ligging:

Het perceel, gelegen aan de Oude Dieze, loopt vanaf deze straat door
over de Dieze tot aan de achterzijde van de bebouwing aan de de Zuidwal.
Op de kadastrale minuut uit ca. 1823 is te zien hoe het perceel zich
oorspronkelijk uitstrekte, over de Dieze, tot aan de Zuidwal en dat het
ook een soort vertakking met bebouwing had aan het Voldersstraatje. De
omtrekken van de bebouwing aan de Oude Dieze komt wel nog steeds overeen
met die van de huidige bebouwing.

Beschrijving

Algemeen (hoofdvorm, kap):

Het geheel bestaat uit een voorhuis, tussenhuis en een smaller
achterhuis. Het voorhuis heeft een kelder, begane grond, verdieping en
zolder met borstwering onder een haaks op de voorgevel gesitueerd
zadeldak. In het dakvlak aan de voorzijde zit een dakkapel onder een
zadeldakje. De kelder met tongewelf in de langsrichting zit onder het
rechter gedeelte van het pand. Het tussenhuis bestaat uit een begane
grond en zolder onder een haaks op de voorgevel geplaatst zadeldak met
dakschild aan de voorzijde. Het achterhuis omvat een begane grond,
verdieping en zolder met borstwering onder een haaks op de voorgevel
geplaatst schilddak. In het dakvlak aan de achterzijde zit een dakkapel.
Alle daken zijn gedekt met gesmoorde Hollandse pannen. 

Voorgevel:

De drie vensterassen brede voorgevel is opgetrokken in schoon metselwerk
en heeft een hardstenen plint. Links op de begane grond zit een toegang
met dubbele paneeldeuren met kussens en een gedeeld bovenlicht. In het
metselwerk boven deze ingang zit een strekse boog. 

Rechts op de begane grond bevat de gevel twee vensters met kozijnen met
duivejagersprofilering en vernieuwde 8-ruits schuiframen met
wisseldorpelklosjes en een brede middenstijl. Onder het venster zit een
hardstenen lekdorpel, er boven een strekse boog. Deze invulling wordt
bij de drie vensters op de verdieping herhaald met 6-ruits schuiframen.
De gevel wordt afgesloten door een houten hoofdgestel met architraaf,
fries en bakgoot met gootlijst.

De voorgevel van het tussenhuis is niet zichtbaar vanuit de openbare
ruimte. In een beschrijving uit 1976 wordt deze als volgt omschreven: De
gevel heeft twee vensters met 6-ruits schuiframen met een brede
middenstijl.

Zijgevels:

Het voorhuis wordt aan beide zijden begrensd met bebouwing. Van het
achterhuis is vanaf de Zuidwal een klein deel van de zijgevels
zichtbaar. Voor zover in het zicht, is de linker zijgevel (west) blind
uitgevoerd en gepleisterd. Ter hoogte van de zoldervloer zijn
staafankers aangebracht. Op de rechter zijgevel (oost) zijn resten van
een pleisterlaag te zien. Voor zover zichtbaar vanaf de openbare weg
heeft deze gevel op de verdieping twee vensters, waarvan de achterste
een 6-ruits schuifraam bevat. Ter hoogte van de zoldervloer zijn
staafankers zichtbaar.

 

Achtergevel:

De achtergevel van het voorhuis is niet zichtbaar vanuit de openbare
ruimte. In een beschrijving uit 1976 wordt deze gevel als volgt
omschreven: De achtergevel is een topgevel van schoon metselwerk met
top- en schouderstukken, die uit de Dieze oprijst. Op de begane grond
heeft de gevel twee vensters met 6-ruits ramen en in de geveltop zit een
venster met 6-ruits raam. De achtergevel van het achterhuis (Zuidwal) is
een lijstgevel opgetrokken in schoon metselwerk met op de begane grond
twee vensters met 6-ruits schuiframen met een brede middenstijl en een
toegang. De verdieping is zichtbaar vanaf de Zuidwal. Deze bevat twee
vensters met een hardstenen lekdorpel en 6-ruits schuiframen. Boven en
onder de vensters zit een strek. De gevel wordt afgesloten door een
gepleisterd fries en bakgoot op klossen met gootlijst.

Ruimtelijke indeling:

Over de ruimtelijke indeling van het pand kan op basis van een
beschrijving uit 1976 het volgende gezegd worden: De kelder zit onder
het rechter gedeelte van het voorhuis en heeft een toegang in het pand.
Tegen de rechter zijmuur lopen twee rookkanalen. Tegen de linker zijmuur
is een gang die doorloopt in het tussen- en achterhuis.

De begane grond van het tussenhuis is dan ook verdeeld in een gang links
en twee kamers rechts hiervan. Het achterhuis heeft eveneens de gang op
de begane grond links, met rechts hiervan twee woonvertrekken. Op de
verdieping is deze indeling omgekeerd. Tegen de rechter zijgevel zit een
rookkanaal.

Constructies:

In de beschrijving van het pand uit 1976 wordt het volgende gezegd over
de constructies van het pand: De kelder onder het voorhuis heeft een
tongewelf in de langsrichting. De verdiepingsbalklaag van het voorhuis
is enkelvoudig. De zolderbalklaag heeft twee vakken moer- en
kinderbalken. De moerbalk loopt van voor- naar achtergevel. De kap
bestaat uit een grenenhouten gordingenkap.

De balklaag in het tussenhuis is enkelvoudig. De kap heeft drie
dekbalkjukken met schaarspanten met balk. De kapspanten zijn
gedeeltelijk van hergebruikt hout en voorzien van telmerken.

Het achterhuis heeft enkelvoudige balklagen en een kap van grenenhouten
schaarspanten met balk (XVIII).

Interieurelementen

In de beschrijving uit 1976 worden ook waardevolle interieurelementen
genoemd: In de gang van het voorhuis liggen hardstenen gepolijste
hardstenen tegels. De twee kamers in het tussenhuis bevatten nog
suitedeuren. In het achterhuis zijn nog 19de-eeuwse stucplafonds
aanwezig.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Oude Dieze heeft stedenbouwkundige waarde vanwege de samenhang
met de historische gebouwde omgeving en de historische
verkavelingstructuur. Het perceel liep oorspronkelijk door tot aan de
achterliggende Zuidwal en de het gedeelte van de Dieze ter plaatse is
overbouwd. Het geheel omvat drie achter elkaar geplaatste bouwdelen. De
gevelwanden van de Oude Dieze vormen vrijwel in hun geheel een fraai
historisch ensemble. Mede doordat het pand in de zichtlijn van de
Peperstraat ligt is Oude Dieze 3 een zeer beeldbepalend element binnen
dit ensemble.

2. Bouw- en/of kunsthistorische waarden

Achter de fraaie 19de-eeuwse gevel gaat een oudere kern schuil. Mogelijk
zijn er intern onderdelen van een oudere voorganger bewaard gebleven,
zoals de kelder en muurwerk. Daarnaast bevat het pand nog enkele
waardevolle stucplafonds, suitedeuren en natuurstenen vloertegels. Het
gebouw heeft dan ook bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in uiterlijke
verschijningsvorm redelijk gaaf 19de-eeuws woon-werkhuis met een oudere
kern. Het pand is representant van de ontwikkeling in de 19de eeuw, toen
veel oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Oude Dieze 3, bestaande uit een 19de-eeuws woon-werkhuis met
een oudere kern en waardevolle 19de-eeuwse interieuronderdelen,  is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Oude Dieze 3                                  
           ’s-Hertogenbosch, GMSP II

  PAGE  1 

