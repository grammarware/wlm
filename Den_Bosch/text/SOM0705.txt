’s-Hertogenbosch

Vughterstraat 155

Kadastraal	: ’s Hertogenbosch, G-1089

Monumentnr.     : SOM0705

Huidige functie	:  winkel-woning	Bouwjaar	: XIXB, kern XV-XVIa

Architect	: 

Oorspr.functie	: woon-werkhuis

 

Verbouwingen	: 1913, 1939, 1970, 1978, 1994-1995

Archief		: Gemeente ’s-Hertogenbosch, afdeling BAM

Datum document: 24-04-2007



                                                             globale
aanduiding van het perceel

Context

(Bouw)historie:

Het pand Vughterstraat 155 is oorspronkelijk een woonhuis van het
kenmerkende laatmiddeleeuwse Bossche woonhuistype: Voorhuis met drie
balkvakken en vast achterhuis met twee balkvakken. Door de tijd heen
zijn er diverse wijzigingen en vernieuwingen uitgevoerd aan het pand. Zo
dateert de winkelpui (deels) uit 1913 en is het losse achterhuis achter
de binnenplaats vernieuwd.  Het voorhuis is (volgens informatie uit het
archief) in de jaren zeventig van de 20ste eeuw met een verdieping
verhoogd. In 1995 is ook het achterhuis opgehoogd en werden het voorhuis
en achterhuis voorzien van een gezamenlijk schilddak. Volgens een
documentatierapport uit 1994 stond het pand vroeger bekend onder de
historische naam “t Kruysbruerenkruys” . Het gebouw is in de tweede
helft van de 19de eeuw in het bezit geweest van de bekende Bossche
rijtuigfabriekant C.A. Teulings.

Ligging:

Het pand is gelegen op een langgerekt perceel aan de noordelijke zijde
van de Vughterstraat op de voor Den Bosch kenmerkende smalle
strookverkaveling tussen de straat en de bebouwing van de Westwal aan de
Dommel, buiten de tweede stadsmuur uit de 14de eeuw. Het geheel is
onderdeel van een gevelwand met voornamelijk 19de-eeuwse gevels. Veel
van deze panden aan de Vughterstraat hebben een oudere, soms zelfs
middeleeuwse, kern. Door de eeuwen heen is de Vughterstraat (voorheen
Vughterdijk), die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap): 

Het pand met nagenoeg rechthoekige plattegrond heeft een drielaags
voorhuis met een zolder en een vast drielaags achterhuis met zolder
onder een zadeldak met schild aan de voor- en achterzijde. Hier achter
een overbouwd binnenplaatsje en een (aldus een opnamerapport van het
pand uit 1994) achterliggende voormalige 19de-eeuwse zomerkeuken,
tweelaags met plat dak. Deze zou in 1939 vernieuwd zijn. Het pand is
d.m.v. een muurdoorbreking op de begane grond verbonden met het linker
buurpand nr. 157.

Voorgevel:

De eenvoudige lijstgevel is twee vensterassen breed en is opgetrokken in
baksteen. Het metselwerk is wit geschilderd. De gevel is in het 3de
kwart van de 20ste eeuw opgehoogd met een extra verdieping. De houten
pui op de begane grond dateert uit 1913, de plint met tegels en het
glas-in-lood in het bovenlicht van de pui dateren waarschijnlijk uit de
jaren dertig van de 20ste eeuw.

Zijgevels:

Het pand wordt aan beide zijden begrensd door bebouwing. Enkel het
bovenste deel is zichtbaar en bestaat uit schoon metselwerk (ca. 1970).

Achtergevel:

Op foto’s uit 1994 is de achtergevel van het achterhuis als volgt
zichtbaar: Een in schoon metselwerk uitgevoerde puntgevel met op de
verdieping twee vensters met draairamen en glas-in-lood bovenlicht en op
de zolder een venster met draairamen. Boven al deze vensters een
rollaag.

Ruimtelijke indeling:

Over de indeling van het pand wordt in een rapport uit 1994 het volgende
gezegd:

Inwendig heeft de verdiepingsbalklaag van het voorhuis drie vakken. De
laaggelegen verdiepingsbalklaag van het achterhuis (een eventuele
vroegere onderkeldering aldaar is onwaarschijnlijk) bestaat uit twee
vakken met een stookplaatsraveling tegen de voormalige achtergevel.
Latere stookplaatsen bevinden zich tegen de rechterzijmuur. De
voormalige achtergevel (aan de binnenkant) heeft aan linkerzijde een
oorspronkelijke uitgang naar het overdekte binnenplaatsje, in het midden
een latere, brede rondgesloten doorgang. Op de begane grond bevinden
zich de winkelruimtes. Op de verdieping zijn twee woningen gerealiseerd,
ййn op de eerste verdieping en ййn op de tweede verdieping. Hierbij
zijn de niveauverschillen tussen het voor- en achterhuis gehandhaafd.
Alle trappen in het pand zijn (volgens bouwtekeningen uit 1995) in het
voorhuis tegen de brandmuur gesitueerd. Deze brandmuur is op de begane
grond grotendeels verdwenen.

Constructies:

In het opnamerapport uit 1994 is over de constructies het volgende
opgenomen:

De verdiepingsbalklaag van het voorhuis heeft drie vakken moer- en
kinderbalken, waarvan tot dusver kon worden geconstateerd dat de
kinderbalken een rode beschildering hebben. De bovenliggende balklagen
en kapconstructie zijn recent. De lager gelegen verdiepingsbalklaag van
het achterhuis heeft twee vakken moer- en kinderbalken met een
stookplaatsraveling tegen de oorspronkelijke achtergevel. De moerbalk is
voorzien van een -naderhand afgehakt- peerkraal sleutelstuk (15de of
vroeg 16de-eeuws). De balklagen op de verdieping en de kapconstructie
zijn van een recente datum. De rechter zijmuur is hoogstwaarschijnlijk
gemeenschappelijk met het rechter buurpand. De linker zijmuur is
gemeenschappelijk met het linker buurpand nr. 157.

Interieurelementen:

In het pand zijn nog beschilderde moer- en kinderbalken en
peerkraalsleutelstukken aanwezig. Over andere eventuele waardevolle
interieuronderdelen is geen documentatie voorhanden.

Erf, bijgebouwen, diversen:

Achter de overdekte binnenplaats bevindt zich een jongere aanbouw
(voormalig los achterhuis, zou in 1939 vernieuwd zijn), tweelaags met
plat dak.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Vughterstraat 155 is een typisch voorbeeld van bebouwing op de voor Den
Bosch zo kenmerkende smalle strookverkaveling tussen straat en stroom
(hier Dommel). Hierdoor heeft het object een stedenbouwkundige waarde.
Samen met de belendende bebouwing is er sprake van een ensemblewaarde. 

2. Bouw- en/of kunsthistorische waarden

De nog in het pand aanwezige elementen uit de 15de of 16de eeuw geven
het geheel bouwhistorische waarde

3. Cultuurhistorische waarden

Het object is een goed voorbeeld van het voor ’s-Hertogenbosch zo
kenmerkende laatmiddeleeuwse woonhuistype (in kern) met een voorhuis,
vast achterhuis en een los achterhuis op het achtererf. Hierdoor heeft
het pand een cultuurhistorische waarde.

Het object Vughterstraat 155, 19de-eeuws voorhuis met vast achterhuis
(in kern ouder, XVd-XVIa), is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 155                             
         ’s-Hertogenbosch, GMSP II

  PAGE  1 

