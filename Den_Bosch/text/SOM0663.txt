’s-Hertogenbosch

Proosdijstraat 14

Kadastraal	: ’s-Hertogenbosch, T-7524

Monumentnr.	: SOM0663

Huidige functie	: r.k. kerk	Bouwjaar	: 1948-1949

Architect	: N.H. Pontzen

Oorspr.functie	: r.k. kerk

 

Verbouwingen	: 1996 (uitbouw sacristie)

Archief		: Gemeente ’s-Hertogenbosch, afdeling BAM

Datum document: 06-11-2009



Context

(Bouw)historie:

Het betreft de Sint Landelinuskerk in de kern van Empel ofwel
Empel-Slot, het na de oorlog herbouwde dorp dat iets verder ligt dan het
oorspronkelijke en nu als Oud-Empel bekend staande lintdorp langs de
Maas. 

De oorsprong van Empel is op zijn minst terug te volgen tot de Romeinse
Oudheid, men heeft er de resten van een uit die periode daterende tempel
gevonden. In de Middeleeuwen was Empel met Meerwijk een heerlijkheid
waarvan de kern in het huidige Oud-Empel lag. 

In de hongerwinter van 1944-1945 is Empel tijdens de
bevrijdingshandelingen zwaar getroffen. Er vonden hevige gevechten
plaats en het merendeel van de bebouwing ging verloren. Na de oorlog
werd besloten het dorp niet meer in het oude dijktalud te herbouwen. De
kern van het nieuwe Empel werd verlegd naar het zuiden en vandaar dat er
hier dan ook sprake is van een wederopbouwdorp. Zoals hierboven al bleek
bleef aan de Maas een deel van het oude Empel behouden. 

Tot 1971 vormden het oude en nieuwe Empel tezamen met Meerwijk een
zelfstandige gemeente, waarna deze plaatsen binnen de grenzen van de
gemeente ’s-Hertogenbosch kwamen te liggen. Tegenwoordig vormt Empel
dan ook een wijk in het noordelijke deel van de stad waardoor Den Bosch
nu direct aan de Maas ligt. In de naaste omgeving van de twee
dorpskernen rukt de verstedelijking geleidelijk steeds meer op. De
drukke A2 scheidt het oude en nieuwe Empel op een welhaast
nietsontziende wijze van elkaar. 

Bouwtekeningen met gevelopstand en dwarsdoorsnede, 1948.

In het oude Empel was ook de parochiekerk van de H. Landelinus verloren
gegaan. Nadat de parochianen enige tijd gebruik hadden moeten maken van
een noodkerk kon in 1949 in het herbouwde Empel een gloednieuwe kerk met
pastorie in gebruik worden genomen. 

Net als het nieuwe gemeentehuis en diverse winkels alsook cafe’s kwam
dit complex in het dorpscentrum c.q. aan de Brink te staan. Enerzijds
werd hierdoor voortgeborduurd op de traditionele opzet van de Brabantse
dorpskern, anderzijds is aangesloten bij het moderne adagium om de
(semi-)openbare functies zoveel mogelijk te concentreren. De Brink –
met de hierlangs lopende straten zoals de Proosdijstraat en de
Burgemeester Godschalxstraat – werd hierdoor dan ook een
ontmoetingsplek bij uitstek voor de dorpsgemeenschap. 

Luchtopname circa 1950 en maquette van het beoogde complex uit 1948
(Bossche Encyclopedie)

Het was N.H. Pontzen uit Tilburg die de nieuwe Landelinuskerk met
pastorie ontwierp. De keuze voor deze architect hangt mogelijk samen met
de Tilburgse achtergrond van bouwpastoor A.C.F. Claassen die in
1945-1946 in de parochie van Empel en Meerwijk was aangesteld. Tot die
tijd was hij kapelaan van de Sint Annakerk in Tilburg. 

Huib Pontzen was een ‘typisch katholieke architect’ die vooral in
Brabant actief was. Hij is bekend van diverse ontwerpen voor kerken,
klooster- en schoolgebouwen. Tot zijn vroege oeuvre wordt een
fabrikantenvilla aan het Stationsplein in Rijen gerekend (1929). Na de
oorlog schiep hij onder meer de Sint Jozefkerk van Budel-Dorplein
(1952). In 1957 voerde hij de restauratie uit van de Willibrorduskerk in
Diessen en in 1968 schiep hij een vleugel voor het ruim opgezette
Collegium Constantianum van de Kruisheren in Amersfoort. In deze periode
werkte Pontzen inmiddels samen met architect Verberk met wie hij rond
1970 in Den Bosch het nieuwe Carolusziekenhuis bouwde. 

 

Voor de Sint Landelinuskerk in Empel   bestonden plannen om deze kerk te
voorzien van een twee-toren-faзade maar dit is uiteindelijk niet
gebeurd (mogelijk vormden de twee fronttorens van voornoemde, in 1973
gesloopte Sint Annakerk in Tilburg een inspiratiebron). Desalniettemin
verrees op de hoek van de Proosdijstraat en de Burgemeester
Godschalxstraat een imposant godshuis met een hoge vieringstoren, dat
nog altijd een harmonieuze eenheid vormt met de naastgelegen pastorie. 

Geheel overeenkomstig de vormentaal van de Delftse School zijn de kerk
en pastorie traditionalistisch vormgegeven, waarbij de kerk door Pontzen
in een neoromaanse trant is uitgevoerd. Het meest in het oog springende
detail zijn dan uiteraard de onder een rondboog gevatte vensters. 

Karakteristiek is verder de pseudo-basilicale opzet ofwel het
onderscheid tussen een hoog doorgestoken middenbeuk en lagere zijbeuken,
waarbij het middenschip in tegenstelling tot de zijbeuken niet is
voorzien van de gebruikelijke vensterreeksen. 

  

Pontzen trok het schip en de toegepaste lessenaarsdaken via zijkapellen
door langs het koor. Via doorgangen met scheibogen openen de zijkapellen
zich naar het hoogkoor. 

Een ander opmerkelijk detail vormt de constructieve opzet van het gebouw
waarvan het schip uit een skelet met gebogen houten spanten bestaat. De
spanten zijn grotendeels aan het zicht onttrokken door gemetselde
pijlers, maar bleven langs de open dakstoel juist wel in het zicht. 

Tegen de pijlers bevinden zich nog altijd de op beton geschilderde
kruiswegstaties uit 1950 van de bekende priester-kunstenaar Egbert
Dekkers (1908-1983), waarvan overigens door de al even bekende fotograaf
Martien Coppens (1908-1986) foto-opnames werden gemaakt om als
kruiswegreeks te dienen in de (in 1993 afgebroken) kerk van Maria
Middelares in Eindhoven-Gestel.                           

Ligging:

De kerk is vrijstaand gelegen op de hoek van de Proosdijstraat en de
Burgemeester Godschalxstraat in de kern van Empel. Het betreffende deel
van de Proosdijstraat loopt er langs de noordoostelijke kopzijde van de
Brink, het centrale dorpsplein. Tezamen met de rechts gelegen pastorie
vormt de kerk een kerkelijk ensemble dat is gecombineerd met
bijbehorende tuinen en een kerkplein.

  

Beschrijving

Algemeen (hoofdvorm, kap):

De kerk is opgezet volgens het pseudo-basilicale type met een hoge
vieringstoren en aanpalende zijkapellen. De vieringstoren omvat het
hoogkoor dat is voorzien van een rechtgesloten koorwand maar waarachter
zich een ondiepe vijfzijdige absisuitbouw bevindt. Aan de zuidoostzijde
sluit op de kerk een sacristie aan, waaraan in 1996 een (buiten de
bescherming te houden) uitbouw is toegevoegd. 

Het middenschip is gevat onder een zadeldak en de zijbeuken hebben een
lessenaarsdak. Een tentdak overhuift de vieringstoren waarop zich een
met zink beklede lantaarn met uurwerken en een torenkruis bevindt. Alle
dakschilden zijn gedekt met gesmoorde romaanse pannen. Het metselwerk
van de gevels bestaat uit rose-rode baksteen in een wild verband en met
platvolle voegen. De lekdorpels van de vensters alsook de diverse rond-
en segmentbogen bestaan eveneens uit baksteen. Langs de topgevels
bevinden zich bakstenen vlechtingen en de op de gevelhoeken aansluitende
schouders zijn afgedekt met betonnen dekplaten. De kerkvensters bevatten
sober glas-in-lood in stalen ramen. 

       

Voorgevel:

De kerk heeft een symmetrische voorgevel met op de hoeken aansluitende
en zich naar boven toe verjongende steunberen. In het midden bevindt
zich de onder een dubbele rondboog gevatte hoofdingang, voorzien van een
dubbele deur met panelen en lichtbruin gebeitste kleurstelling. Een
betonlatei en hardstenen plinten/dekblokken verlevendigen de
ingangspartij. Uiterst links en rechts bevinden zich zij-ingangen met
een enkelvoudige deur en voorzien van een flauwe segmentboog. Twee
smeedijzeren lantaarns en vier rondboogvensters markeren boven de
hoofdingang de voorzijde van het middenschip, waarvan de topgevel wordt
bekroond door een smeedijzeren topkruis. 

   

Zijgevels:

Aan de zijkanten wordt de aansluiting op de voorgevel geaccentueerd door
een grotendeels blinde travee met een doorgestoken topgevel en een
zadeldakje. Verder worden de zijgevels gekenmerkt door de
lichtbeukreeksen van de zijbeuken, bestaande uit rondboogvensters. Aan
de noordwestzijde van de kerk sluit op de zijbeuk links een uitbouw met
zadeldak en topgevel aan. Aan de zijkanten is deze uitbouw blind maar
aan de kopzijde bevindt zich een risalerend bouwdeel met een klein
rondboogvenster en een met koper gedekt schilddakje. Links van de
uitbouw is de kerk bereikbaar via een zij-ingang als voornoemd. Verder
bevindt zich hier tweemaal een gekoppeld rondboogvenster, deel uitmakend
van een langs het hoogkoor gesitueerde zijkapel. De gevelindeling aan de
zuidoostzijde van de kerk is vergelijkbaar, maar ditmaal sluit in plaats
van voornoemde uitbouw een zijvleugel (sacristie) aan. 

De sacristie is ййnlaags en voorzien van een zadeldak met dekking als
genoemd. Aan de kopzijde een in 1996 toegevoegd bouwdeel dat grotendeels
vrij ligt. Aan de zuidwestzijde een tussen rondboogvensters gelegen
ingang met een enkelvoudige deur en een flauwe segmentboog. De
noordoostelijke gevel is vergelijkbaar maar zonder ingang. 

  

Achtergevel:

Aan de achterkant wordt het aanzicht van het gebouw vooral bepaald door
een forse vieringstoren waarop een ondiepe en vijfzijdige absis met een
zadeldak met driezijdige sluiting aansluit. De hoog doorgestoken absis
is asymmetrisch gesitueerd en bevat een toegangstrap voor de
vieringstoren. Er zijn diverse rondboogvensters, in reeksen en deels in
een klein formaat. 

De vieringstoren is vierkant van opzet en heeft aan de zijkanten telkens
twee rondboogvensters en drie galmgaten. Aan de voor- en achterzijde
telkens twee galmgaten. 

   

Ruimtelijke indeling:

Overeenkomstig de basilicale ruimte-indeling heeft de kerk een
middenschip met zijbeuken. Het middenschip is zeer breed opgezet en
omvat het dubbele bankenplan. De zijbeuken vormen loop- en
processiegangen. Het middenschip reikt tot aan de triomfboogwand die de
aansluiting op het onder de vieringstoren gelegen hoogkoor markeert. Op
de uiteinden van de zijbeuken gelegen kapellen omklemmen het koor.  

     

Constructies:

De kerk is opgezet met een uit gebogen houten spanten bestaand skelet,
waarvan de stijlen worden omsloten door gemetselde pijlers. Zowel het
middenschip als de zijbeuken hebben een open dakstoel met in het zicht
gelaten spanten, gordingen en sporen. In de zijbeuken bevinden zich
betonnen trekbalken. Het koor is voorzien van een vlak plafond met
moerbalken en kinderbinten. De wanden en pijlers zijn in
schoonmetselwerk uitgevoerd (metselwerk als aan de buitenzijde). Er is
bovendien in gewapend beton gewerkt. 

  

  

 

Interieurelementen:

Het schoonmetselwerk is op diverse plekken verlevendigd met opengewerkte
ruit- en kruisvormige patronen (verticaalstroken aan weerskanten van het
koor, ventilatie-openingen in wanden en pijlers). Er zijn rode
tegelvloeren in sierpatronen en vermoedelijk bestaan de (later van
vloerbedekking voorziene) vloeren in het koor uit marmeren tegels.
Dubbele scheibogen met een decoratief gemetselde pijler met een betonnen
kapiteel scheiden het koor van de zijkapellen. Lichtbruin gebeitste
binnendeuren. Tot de nagelvaste onderdelen behoren verder onder meer de
in de altaarwand opgenomen zandstenen reliлfs met figuratieve
voorstellingen. In de schipwanden bevinden zich ingemetselde hardstenen
wijdingskruizen. Het interieur is mede beschermd voor zover het
monumentale waarden omvat.

    

Erf, bijgebouwen, diversen:

Het kerkgebouw is gelegen op een ruim eigen terrein, met aan de
voorzijde een kerkplein en langs de overige zijden een tuin. Nieuw
gemetselde muurtjes met rollagen en betonnen dekblokken scheiden het
terrein van de openbare weg (vermoedelijk ter vervanging van de op de
bouwtekeningen uit 1948 zichtbare terreinafscheidingen met ezelsrug). 

  

Literatuur/bronnen:

Pontzen, N.H., R.K. kerk te Empel. Toelichting van de architect, in:
Katholiek Bouwblad, 1949-1950, jrg. 17 (nr. 11), p. 161-164  

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vos, A. (voorzitter red.), ’s-Hertogenbosch. De geschiedenis van een
Brabantse stad 1629-1990, Zwolle/’s-Hertogenbosch 1997

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De kerk aan de Proosdijstraat 14 heeft stedenbouwkundige waarde vanwege
de samenhang met de historische gebouwde omgeving die grotendeels
dateert uit de periode van de wederopbouw. Het bouwwerk maakt deel uit
van een r.k. complex op de hoek van de Proosdijstraat en de Burgemeester
Godschalxstraat, waartoe ook de pastorie aan de Proosdijstraat 12
behoort. Als onderdelen van een vanuit ййn opzet gerealiseerd complex
vormen de kerk en pastorie tezamen met het bijbehorende kerkplein en de
omringende tuinen een waardevol ensemble met een belangrijke
stedenbouwkundige betekenis in de kern van Empel. Aan de Brink is het
complex een belangrijk oriлntatiepunt. 

2. Bouw- en/of kunsthistorische waarden

Het kerkgebouw is een zowel in- als uitwendig in de hoofdvorm en de
detaillering overwegend gaaf bewaard gebleven voorbeeld van kerkelijke
bouwkunst uit de periode van de Wederopbouw. Karakteristiek voor deze in
een neoromaanse trant uitgevoerde kerk is de pseudo-basilicale opzet met
een hoge vieringstoren en van rondbogen voorziene vensters. Van een
opmerkelijk karakter daarbij is de toepassing van een uit gebogen houten
spanten bestaand skelet, dat met uitzondering van de door gemetselde
pijlers ingekapselde stijlen in het zicht is gelaten. Door deze opzet
neemt het bouwwerk een bijzondere positie in binnen de naoorlogse
kerkenbouw in de gemeente ’s-Hertogenbosch. Het zorgvuldig vormgegeven
ontwerp geeft een goede indruk van het oeuvre van de Tilburgse architect
N.H. Pontzen. Van kunsthistorische waarde zijn de onlosmakelijk met de
architectuur verbonden reliлfs langs de altaarwand die een goede indruk
geven van kerkelijke monumentale kunst uit de Wederopbouw.    

3. Cultuurhistorische waarden

De Sint Landelinuskerk heeft cultuurhistorische waarde als ййn van de
landmarks die kort na de oorlog in het kader van de wederopbouw van het
dorp Empel zijn gerealiseerd. In deze betekenis is het object van belang
als onderdeel van het r.k. complex dat net als het nieuwe gemeentehuis
aan de Brink is gebouwd. Door hun concentratie in de nieuwe dorpskern
illustreren de betreffende gebouwen de contemporaine uitgangspunten om
ten behoeve van de sociale cohesie een centrale ontmoetingsplek te
realiseren. Als onderdeel van bedoeld complex illustreert het kerkgebouw
de historie van de katholieke gemeenschap in Empel, waarvan de eerdere
kerk door oorlogsschade verloren ging. 

Het object Proosdijstraat 14, bestaande uit de in 1948-1949 gebouwde
Sint Landelinuskerk met sacristie, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Proosdijstraat 14 (Empel)                     
      ’s-Hertogenbosch, GMSP II

  PAGE  8 

