’s-Hertogenbosch

Snellestraat 36-38

Kadastraal	: ’s Hertogenbosch, G-2783 

Monumentnr.     : SOM0486

Huidige functie	: winkel-woning	Bouwjaar	: XVIB-XVIIA, voorgevel XVIIIB

Architect	: 

Oorspr.functie	: woon-werkhuis

 

Verbouwingen	: 1929, 1996

Archief		: Gemeente ’s-Hertogenbosch, afdeling BAM

Datum document: 24-10-2007



globale aanduiding van het perceel

Context

(Bouw)historie:

Het pand Snellestraat 36-38, oorspronkelijk genaamd “De Vergulde
Kluister” heeft vermoedelijk een laatmiddeleeuwse of 17de-eeuwse
oorsprong. Het is gebouwd als los achterhuis van bebouwing aan de
Postelstraat en is in de tweede helft van de 18de eeuw en in de 19de
eeuw meerdere malen verbouwd. Zo werd de voorgevel in het laatste kwart
van de 18de eeuw vernieuwd (tegelijk met het rechter buurpand) net als
het interieur. Aan deze voorgevel valt af te lezen dat het vermoedelijk
ook ooit een geheel is geweest met het rechter buurpand. In de 19de eeuw
is het pand opgesplitst in een bedrijfsruimte (begane grond) en een
woning met aparte opgang (verdiepingen). In 1929 is de brede garagedeur
op de begane grond aangebracht. Midden jaren negentig van de 20ste eeuw
is het pand verbouwd. De vensters op de verdiepingen werden terug
gebracht naar de 18de-eeuwse situatie en er werden enkele wijzigingen in
de indeling doorgevoerd. Tegenwoordig is de begane grond nog steeds in
gebruik als winkel en is er een woning op de verdiepingen

Ligging:

Snellestraat 36-38 ligt aan de westelijke zijde van de Snellestraat, in
het bouwblok tussen de Snellestraat en de Postelstraat, bijna recht
tegenover de Minderbroederstraat. Het perceel strekte zich
oorspronkelijk uit tot aan de Postelstraat. Vermoedelijk had de
bebouwing op dit perceel aan de Snellestraat de functie van achterhuis.
Op de kadastrale kaart uit 1823 heeft het perceel aan de Snellestraat
reeds min of meer zijn huidige vorm, maar is ook te zien dat het nog
onderdeel is van het perceel aan de Postelstraat.

De Snellestraat loopt langs de voormalige eerste stadsmuur en de
plaatselijk overkluisde Binnendieze, die hier destijds de functie van
stadsgracht had. De straatnaam ontstond pas in de tweede helft van de
17de eeuw, toen de straat vernoemd werd naar het pand “De Drie
Snellenkens” (nr. 32-34).

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis. Tegen de
achtergevel staat een smal ййnlaags aanbouwtje. Het perceel is
volledig bebouwd. Het voorhuis omvat een deels onderkelderde (achterste
gedeelte) begane grond, twee verdiepingen en een zolderverdieping met
een borstwering. Het achterhuis bestaat uit een begane grond,
insteekverdieping, twee verdiepingen en een zolderverdieping met
borstwering. Onder het achterhuis zit een dichtgestort keldertje. Het
geheel wordt gedekt door een zadeldak met voor- en achterdakschild en de
nok haaks op de voorgevel. In het voordakschild zit een dakkapel.

Voorgevel:

De twee vensterassen brede voorgevel is opgetrokken in baksteen. Op de
begane grond is rechts de ingang tot de woningen op de verdiepingen
zichtbaar. De paneeldeur en het bovenlicht met roede dateren nog uit de
19de eeuw. Links hiervan de brede ingang uit 1929 met drie deuren met
ramen op de plaats van de panelen. Boven deze deuren een strook met drie
3-ruits bovenlichten. Zowel op de eerste al op de tweede verdieping twee
vensters met 16-ruits schuiframen. De kozijnen zijn voorzien van een
duivejagersprofilering en hebben toognagels. Onder de vensters is een
rollaag zichtbaar en er boven een strekse boog. De gevel wordt
afgesloten door een hoofdgestel dat doorloopt over de voorgevel van het
rechter buurpand (nr. 40-42) met architraaf, een fries met velden,
rozetten en gesneden consoles onder een kroonlijst.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel is niet zichtbaar vanuit de openbare ruimte. Op de
bouwtekening uit 1990 is deze gevel als volgt weergegeven: In de
achtergevel van het ййnlaags aanbouwtje zit rechts een ingang met een
laag 2-ruits bovenlicht en links hiervan een klein venster met 4-ruits
raam. Ter hoogte van de insteekverdieping van het achterhuis zit rechts
een venster met 6-ruits schuifraam. Links hiervan een kleiner venster en
uiterst links een deur die toegang verschaft tot het platte dak van de
uitbouw. Zowel op de eerste als op de tweede verdieping is een vensters
met een 6-ruits raam zichtbaar. Rechts van dit venster op de tweede
verdieping zit nog een klein venstertje. De gevel wordt recht afgesloten
door een daklijst.

Ruimtelijke indeling:

Aan de hand van een beschrijving uit 1990 en de bouwtekening uit 1990
kan er het volgende gezegd worden over de ruimtelijke indeling van het
pand: Onder de scheiding tussen het voor- en achterhuis zit een kleine
kelder. Hoe en of deze nog toegankelijk is, is niet duidelijk. Rechts op
de begane grond bevindt zich een gang met de opgang naar de eerste
verdieping. De rest van de begane grond is geheel in gebruik als winkel,
net als de insteekverdieping in het achterhuis. De begane grond van het
achterhuis ligt iets beneden peil en dus wat lager dan de begane grond
van het voorhuis. Door de insteekverdieping ligt de eerste
verdiepingsvloer van het achterhuis hoger dan die van het voorhuis. Deze
niveauverschillen benadrukken de verdeling in voor- en achterhuis. De
dwarsmuur tussen voor- en achterhuis is niet meer aanwezig. Het
trappenhuis naar de verdiepingen ligt rechts in het pand. Tegen de
linker zijmuur van het achterhuis loopt een rookkanaal ten behoeve van
de stookplaats op de insteekverdieping.

Constructies:

In de beschrijving uit 1990 wordt het volgende gezegd over de
constructies van het pand: De balklagen in het pand bestaan uit moer- en
kinderbalken. Boven de insteekverdieping zijn de 17de-eeuwse moer- en
kinderbalken voorzien van betimmeringen met kraalprofiel. De
kapconstructie bestaat uit grenen schaarspanten (XVIIId of XIXa). De
rechter zijmuur is gemeenschappelijk met het buurpand. Waarschijnlijk
geldt dit ook voor de linker zijmuur.

Interieurelementen

In het pand zijn waardevolle interieurelementen aanwezig, zo blijkt uit
de beschrijving uit 1990. Van de tweede verdieping naar de zolder is aan
de linker zijde een deel van de 17de- of 18de-eeuwse spiltrap bewaard
gebleven (gepende treden). Bovendien zijn er in het pand nog twee
18de-eeuwse paneeldeuren aanwezig. Het huidige trappenhuis is eind 19de-
vroeg 20ste-eeuws.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Snellestraat 36-38 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net buiten de eerste stadsmuur en
in de zichtas van de Minderbroedersstraat. Het perceel liep
oorspronkelijk door tot aan de achterliggende Postelstraat. De
gevelwanden van de Snellestraat vormen vrijwel in hun geheel een fraai
historisch ensemble. Daarnaast valt de gevel op vanwege zijn fraaie
18de-eeuwse vormgeving (schoon metselwerk, vensters en kroonlijst). Het
pand heeft dan ook zeker architectonische waarde.

2. Bouw- en/of kunsthistorische waarden

Achter de fraaie 18de-eeuwse gevel gaat een laatmiddeleeuwse of
17de-eeuwse kern schuil. Intern zijn er constructieve onderdelen van
deze waardevolle oude kern bewaard gebleven, zoals de samengestelde
balklagen. Daarnaast bevat het pand fragmenten van een 17de- of
18de-eeuwse spiltrap en zijn er nog 18de-eeuwse paneeldeuren aanwezig.
Het gebouw heeft dan ook een hoge bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
17de-eeuws woon-werkhuis waarin diverse vernieuwingen herkenbaar zijn
uit verschillende historische perioden. De 18e-eeuwse lijstgevel, de
interieuronderdelen uit dezelfde periode, de indeling uit de 19de eeuw
en de wijziging in de pui uit 1929 zijn de meest duidelijk herkenbare
elementen die deze verschillende perioden markeren.

Het object Snellestraat 36-38, bestaande uit een laatmiddeleeuws of
17de-eeuws woon-werkhuis met waardevolle 18de-eeuwse lijstgevel en
19de-eeuwse indeling,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Snellestraat 36-38                            
          ’s-Hertogenbosch, GMSP II

  PAGE  1 

