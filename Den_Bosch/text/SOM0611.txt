’s-Hertogenbosch

Julianaplein 21

Kadastraal	: ’s-Hertogenbosch, I-1125

Monumentnr.	: SOM0611

Huidige functie	: kantoor	Bouwjaar	: 1910

Architect	: J. van de Berg  

Oorspr.functie	: wonen

 

Verbouwingen	: 1911

Archief		: Gemeente ’s-Hertogenbosch, afdeling BAM

Datum document: 10-02-2009



globale aanduiding van het perceelContext

(Bouw)historie:

Het pand bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. 

Het Julianaplein vormt een afwisselende onderbreking van het langgerekte
tracй van de Koningsweg en Oranje Nassaulaan, op een vergelijkbare
manier als het op de Koninginnenlaan aansluitende Emmaplein.
Aanvankelijk heette het Julianaplein overigens het Oranje Nassauplein
maar ter gelegenheid van de geboorte van prinses Juliana in 1909 kreeg
het plein in dat jaar de huidige naam. De rondomliggende bebouwing
dateert uit de vroege 20ste eeuw en bestaat aan de westzijde uit een
aaneengesloten gevelwand met herenhuizen. Aan de oostkant bevinden zich
grote vrijstaande villa’s. Momenteel is het Julianaplein een druk
verkeersplein, maar oorspronkelijk was er een parkachtige aanleg en
stond er het H. Hartmonument dat later naar het Emmaplein is verplaatst.


Het herenhuis aan het Julianaplein 21 dateert uit 1910 en is gebouwd
naar een ontwerp van architect J. van de Berg. Opdrachtgever was ene
J.W. Cornelisse en verder is het bekend dat er in 1928 mr. C.C.J.M.
Sassen woonde. Dit zal dezelfde zijn geweest als mr. K. Sassen van Heyst
die reeds in 1911 een kleine verbouwing liet uitvoeren. Voornoemde
Cornelisse was mogelijk ‘slechts’ de bouwheer en Sassen van Heyst
zal er dan al meteen na de oplevering zijn gaan wonen. Hoe het ook zij,
de verbouwing in 1911 is uitgevoerd door de bekende architect K.C.
Suyling en omvatte de toevoeging van een kamer op de bovenste verdieping
(achterzijde). Verder kwam er toen een steenkolenberging in de tuin. 

       

Architect Van de Berg voerde Julianaplein 21 uit in een rationalistische
trant, met markante natuurstenen gevelaccenten zoals speklagen en
decoratieve lateien. De detaillering van de voordeur, lateien, enkele
sierconsoles en het balkonhek op de bovenste verdieping wijst op enige
invloed van de Jugendstil. Door de licht gebogen erkerpartij levert het
ontwerp een afwisselend effect in de gevarieerde gevelwand.    

Het tegenwoordig als kantoor in gebruik zijnde pand onderging voorzover
uitwendig zichtbaar geen ingrijpende wijzigingen waardoor het
authentieke karakter goed behouden is gebleven.  

      

Ligging:

Het herenhuis ligt aan de westzijde van het Julianaplein en maakt er
deel uit van een aaneengesloten historische gevelwand tussen de
Hertogstraat en de Colvenierstraat. Het Julianaplein vormt een
verkeerspleintje op het raakvlak van de Koningsweg (naar het zuiden) en
de Oranje Nassaulaan. Bedoeld bouwwerk sluit direct aan op de rooilijn. 
 

Beschrijving

Algemeen (hoofdvorm, kap):

Het bouwwerk heeft een rechthoekige plattegrond en telt drie bouwlagen
onder een plat dak waarop rechts een hoektorentje aansluit. Ook het
torentje heeft een plat dak. De voorgevel is gemetseld in rosebruine
baksteen in kruisverband en heeft hardstenen plinten. De speklagen
waarmee de gevel is verlevendigd zijn deels in hardsteen en deels in
zandsteen uitgevoerd. In de bovenste torengeleding bevinden zich enkele
speklagen in oranje verblendsteen. De diverse vensters hebben hardstenen
lekdorpels. Net als de hoofdingang worden ze beлindigd door zandstenen
lateien met detaillering. De ingang bevat een hardstenen onderdorpel en
dito neuten.         

    

Voorgevel:

Het pand heeft een twee vensterassen brede voorgevel, waarvan de rechter
as een risaliet vormt. Het risaliet heeft een torenachtige opzet. Hier
bevindt zich de hoofdingang, voorzien van een paneeldeur met raampjes
met geslepen glas. Boven het van een bloktandlijst voorziene kalf
bevindt zich een enkelruits (zonder roedenverdeling) bovenlicht. De
gevelplint is ter hoogte van het risaliet hoger doorgestoken. Links van
het risaliet is een licht gebogen erker gesitueerd, doorgestoken langs
de tweede bouwlaag en met aan de bovenzijde een balkon. Zowel op de
begane grond als boven heeft de erker drie vensters met tussenliggende
bakstenen dammen. De vensters bevatten een enkelruits schuifraam met een
bovenlicht met roedenverdeling.Houten klossen en een forse bloktandlijst
vormen de overgang naar een met zinken leien gedekt koepeldakje waarvan
het afgeplatte deel voornoemd balkon vormt. Dit wordt afgeschermd door
een smeedijzeren sierhek en is toegankelijk via een ingang met een
enkelvoudige balkondeur. Zowel deze van een bovenlicht voorziene ingang
alsook de twee bijbehorende zijlichten zijn gevat onder lateien als
voornoemd, maar nu gecombineerd met sierconsoles in hetzelfde materiaal.
Deze reiken tot aan de rijk gedetailleerde siermetselwerkstrook waarmee
de gevel hier wordt beлindigd. Het risaliet is op beide
bovenverdiepingen voorzien van een venster met een enkelruits
schuifraam. Het boven de daklijst doorgestoken deel van de betreffende
toren wordt eveneens beлindigd door een rijk gedetailleerde
siermetselwerkstrook.       

    

Zijgevels:

Aan beide zijden sluit het bouwwerk aan op de belendende bebouwing.    

Achtergevel:

De achtergevel is vanaf de openbare weg niet te zien.  

Ruimtelijke indeling:

Over de ruimtelijke indeling zijn geen nadere gegevens bekend. Het pand
zal een klassieke herenhuisindeling hebben, met een opzij gelegen
gang/trappenhuis en aan ййn zijde daarvan gelegen hoofdvertrekken.  

Constructies:

Er is geen nadere documentatie beschikbaar. Zoals gebruikelijk in de
betreffende bouwperiode zal de woning zijn voorzien van houten
balklagen.  

 

Interieurelementen

Het interieur is niet bezocht. Het is niet bekend in hoeverre er
historische interieurelementen behouden zijn gebleven. Het interieur is
mede beschermd voor zover het monumentale waarden omvat.

 

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het herenhuis aan het Julianaplein 21 heeft stedenbouwkundige waarde
vanwege de samenhang met de historische gebouwde omgeving, die dateert
uit de periode omstreeks 1900. Het pand maakt deel uit van een gave
historische gevelwand uit de vroege 20ste eeuw met representatieve en
voorname herenhuisarchitectuur, waarbinnen het object door de markante
opzet met een lichtgebogen erker met balkon, een torenachtig risaliet en
afwisselend kleur- en materiaalgebruik een opvallende plek inneemt. 

2. Bouw- en/of kunsthistorische waarden

Het in 1910 door architect J. van de Berg gerealiseerde bouwwerk is een
in de uiterlijke verschijningsvorm goed en gaaf voorbeeld van een
herenhuis uit de periode kort voor de Eerste Wereldoorlog.
Karakteristiek voor het in een rationalistische trant vormgegeven
ontwerp is de vrij ingetogen opzet met speklagen, decoratieve lateien en
een markante toren. Uit de detaillering van de lateien, de voordeur en
het balkonhek blijkt enige invloed van de Jugendstil. 

3. Cultuurhistorische waarden

Het herenhuis heeft cultuurhistorische waarde als een markant voorbeeld
van kleinschalige herenhuisarchitectuur uit het begin van de 20ste eeuw.
Het bouwwerk geeft een goede indruk van de wijze, waarop de gegoede
middenklasse in deze periode was gehuisvest. Daarnaast verwijst het
pand, als onderdeel van de herenhuisbebouwing in de wijk ’t Zand naar
de laat 19de- en vroeg 20ste- eeuwse ontwikkelingen in
’s-Hertogenbosch toen deze wijk in het kader van de eerste (moderne)
uitleg van de stad werd aangelegd en ontwikkeld. De betreffende
gevelwand weerspiegelt de contemporaine ideeлn over de representatie
van een stationsgebied.  

Het object Julianaplein 21, bestaande uit een herenhuis uit 1910, is op
basis van bovenstaande criteria beschermenswaardig als gemeentelijk
monument in de gemeente ’s-Hertogenbosch.

Redengevende omschrijving Julianaplein 21                               
             ’s-Hertogenbosch, GMSP II

  PAGE  4 

