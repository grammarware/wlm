’s-Hertogenbosch

Pensmarkt 26

Kadastraal	: ’s Hertogenbosch, G-3993

Monumentnr.     : som0654

Huidige functie	: winkel-bedrijfsruimte	Bouwjaar	: kern XIII-XIV
(zijmuren), ca. XVI (keldergewelf, balklaag), voorgevel ca.1875

Architect	: 

Oorspr.functie	: woon-werkhuis

 

Verbouwingen	: 1934, 1965, 1992

Archief		: Gemeente ’s-Hertogenbosch, afdeling BAM

Datum document: 04-09-2007



globale aanduiding van het perceelContext

(Bouw)historie:

Het pand Pensmarkt 26 is een relatief klein pand waarin heden op de
begane grond een winkel is gevestigd, met bedrijfsruimte op de
verdiepingen. Het huis werd vroeger “de Beer” (1546), “Inde Drije
Monnicken” (1568) en “den Buijdel” (1603) genoemd en het dateert
in kern uit de 13de - 14de eeuw (zijmuren). De linker zijmuur is van
oorsprong onderdeel van 13de-eeuwse ‘huis van de hertog’. Reeds in
1368 is Pensmarkt 26 als stenen huis aangemerkt. In de volgende eeuwen
werd het pand verschillende malen verbouwd. Onder andere werd een
keldergewelf aangebracht (15de-17de eeuw) en rond 1875 werd de gevel
verbouwd tot gepleisterde lijstgevel. In de late 19de eeuw is het dak
gewijzigd in een lessenaarsdak dat tegen het linker buurpand werd
aangebouwd. In 1934 is de indeling van het pand gewijzigd, is het
lessenaarsdak vervangen door een plat dak, werd de achtergevel opnieuw
opgetrokken (of van een klamp werd voorzien) en werd de achterplaats
overdekt. De winkelpui is vernieuwd in 1965, en later in de 20ste en de
vroege 21ste eeuw gebeurde dat nog verschillende malen. 

Ligging:

Het gebouw is gelegen aan de westzijde van de Pensmarkt in een gesloten
gevelwand. De Pensmarkt is vanouds een deel van het grote driehoekige
(markt)plein dat het middelpunt van de stad vormt. In de beginperiode
van de stad (de 13de-15de eeuw) werden op dit plein gebouwen met
stedelijke functies gecreлerd, zoals een lakenhal (later vleeshal), een
broodhuis en het eerste stadhuis. Door de aaneengesloten bouw van deze
panden werd het westelijke deel van de Markt van het oostelijke
afgescheiden. Dit westelijke gedeelte, dat de vorm heeft van een zeer
brede straat, werd de Pensmarkt genoemd. Het bouwblok ten westen van de
Pensmarkt ligt op het hoogste punt van de oude stad, zeker na enige
ophogingen die in de 13de eeuw plaatsvonden. Links van het onderhavige
pand stond in de 12de en de vroege 13de eeuw het stenen huis van de
hertog van Brabant, dat in de 13de eeuw werd vervangen door het
“Lombardenhuis”. Behalve funderingen en kelders is hier weinig van
bewaard gebleven. Ook van het Minderbroederklooster, dat in de 13de eeuw
werd gevestigd op het achterterrein van een aantal percelen in de
zuidelijke helft van het bouwblok, is weinig meer bewaard gebleven. In
de 13de eeuw zijn aan de Pensmarkt de eerste grote stenen, burgerlijke
huizen van de stad gebouwd. Dit gebeurde op grote percelen die aan de
westzijde tot aan de eerste stadsmuur reikten. In de volgende eeuwen
zijn deze grote percelen stukje bij beetje opgesplitst in kleinere
kavels. Dit geldt ook voor het onderhavige perceel, dat is afgesplitst
van een groter perceel dat ook het rechter buurpand nr.28 omvatte. In
1823 liep het perceel van nr.26 nog bijna tot aan de Dode Nieuwstraat,
maar naderhand werd het achterste deel afgesplitst. Tegenwoordig grenst
het daardoor aan de achterzijde aan een kleine binnenplaats behorend bij
een klein perceel dat geheel is ingesloten in het bouwblok. 

 Beschrijving

Algemeen (hoofdvorm, kap):

Het hoofdvolume bestaat uit een voor- en achterhuis. De plattegrond
heeft een langwerpig rechthoekige vorm en is vrij smal. Het huis is
geheel onderkelderd en bevat verder een hoge begane grond en twee
verdiepingen onder een plat dak. Op de verdiepingen bevinden zich voor-
en achterin het pand rookkanalen tegen de linker zijmuur. Aan de
achterzijde is er een kleine eenlaags aanbouw uit 1949-‘ 50 op de
voormalige achterplaats.

 

Voorgevel:

De voorgevel is een symmetrische gepleisterde lijstgevel van twee
vensterassen breed, daterend van rond 1875. Op de begane grond bevindt
zich een recente winkelpui tussen dunne gepleisterde penanten. Op de
verdieping is een cordonlijst met daarboven twee vensters. Deze hebben
geprofileerde gestucte omlijstingen met brede kuiven en bevatten
kozijnen met kraalprofiel en enkelruits schuiframen met glas-in-lood in
het bovenraam. Ook op de tweede verdieping zijn er een cordonlijst en
twee vensters van het zelfde type. Deze vensters bevatten echter
T-schuiframen. Aan de bovenzijde van de gevel bevindt zich een iets
terugwijkende zone, waar zich voorheen de architraaf en het fries van
een classicistisch hoofdgestel bevonden. Hierboven is een houten
overstek met de restanten van een kroonlijst-profilering.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel van het hoofdvolume is niet vanuit de openbare ruimte
zichtbaar. Een ongedateerd documentatierapport van de afdeling BAM
vermeldt dat het gaat om een eenvoudige vlakke gevel, gemetseld in
kettingverband en daterend uit de 1930er jaren. Op de begane grond is de
gevel geheel gesloopt in verband met de aanbouw. Op de verdieping
bevindt zich een balkonpui uit de tweede helft van de 20ste eeuw en op
de tweede verdieping zijn er drie eenvoudige geschakelde raampjes. 

Ruimtelijke indeling:

Volgens een bouwtekening uit 1992 en volgens het rapport van de afdeling
BAM is de ruimtelijke indeling als volgt. Het pand is volledig
onderkelderd. Volgens de bouwtekening is er ook een kleine, voor de
rooilijn gelegen voorkelder en is de achterbouw op de voormalige
achterplaats ook onderkelderd. Volgens het rapport is de voorkelder
afgesloten, terwijl de achterkelder niet wordt genoemd. Ongeveer
halverwege is er een dwarsmuur die de kelder in twee ruimtes verdeeld.
Kort daarachter staat rechts nog een dwarsmuur. De toegang bevindt zich
in de achterste ruimte tegen de linker zijmuur. De begane grond staat
een recente tussenwand die de winkelruimte van het magazijn scheidt.
Hierachter ligt tegen de linker zijmuur de trap naar de eerste
verdieping. Deze is ingedeeld in vijf achter elkaar gelegen ruimten met
rechts een gang en halverwege links daarvan de trap naar de tweede
verdieping. Deze verdieping heeft grotendeels dezelfde indeling. Op
beide verdiepingen ligt de vloer in het achterhuis lager dan in het
voorhuis. Volgens het rapport is op beide verdiepingen de brandmuur nog
aanwezig. 

Constructies:

Volgens het documentatierapport van de afdeling BAM bevat het pand de
volgende constructies. 

De kelder bezit een tongewelf met de kruin haaks op de straat.
Bouwsporen tonen dat de oorspronkelijke ingang links in de voorgevel lag
en dat zich aan de rechterzijde de doorgang naar de voorkelder bevond.
De rechter zijmuur in de kelder is kort achter de voorgevel opgetrokken
in Vlaams verband met zeer grote bakstenen en is waarschijnlijk
14de-eeuws. In deze muur bevinden zich bouwsporen van een dichtgezette
doorgang naar het rechter buurpand. De linker zijmuur bevat op een
aantal plaatsen tufstenen moppen. Het betreft hier een muur van een
13de-eeuws huis dat links van het onderhavige pand heeft gestaan. In
deze muur zitten enkele grote boognissen die zijn dichtgezet met rode
IJsselstenen. Het steens dikke tongewelf is jonger dan de beide
zijmuren. Er zijn in de kelder nog delen van de brandmuur bewaard. De
achtergevel is kelderniveau zeer dik uitgevoerd (ca. 75 cm.).

De eerste verdiepingsbalklaag bestaat in het voorhuis uit vijf vakken
met moer- en kinderbinten. De beide zijmuren zijn gemetseld in grote
bakstenen in Vlaams verband: vermoedelijk dateren ze uit de 14de eeuw.
Links betreft het een gemeenschappelijke zijmuur. Rechts is in de 1960er
jaren een nieuw pand gebouwd, vermoedelijk met een eigen zijmuur.

Interieurelementen:

Volgens het rapport van de afdeling BAM bevat het pand de volgende
waardevolle interieurelementen. In de rechter zijmuur voorin de kelder
zit een kaarsnis. De kinderbinten van de eerste verdiepingsbalklaag zijn
voorzien van een mosgroene schildering. In het voorhuis is een vroeg
20ste-eeuwse schildering op de balklaag aangebracht.

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Pensmarkt 26 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Pensmarkt vormen voor een groot
deel een fraai historisch ensemble. De stedenbouwkundige waarde wordt
nog verhoogd door de historische hoge ligging van het pand, met vanouds
ter linkerzijde het huis van de hertog, later het “Lombardenhuis”.
De grond was hier vanouds hertogelijk bezit. Daarnaast heeft het pand
architectonische waarde omdat het met zijn smalle gepleisterde voorgevel
van rond 1875 duidelijk herkenbaar is als historisch huis.

2. Bouw- en/of kunsthistorische waarden

Het pand heeft bouwhistorische waarde vanwege de oude zijmuren uit de
13de en 14de eeuw en het keldergewelf en de eerste verdiepingsbalklaag
van iets jongere oorsprong. In de 19de en 20ste eeuw heeft het pand
diverse moderniseringen ondergaan, waarvan de lijstgevel van rond 1875
expliciet getuigt. 

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
dat van oorsprong dateert uit de 14de eeuw, waarin diverse wijzigingen
herkenbaar zijn uit verschillende historische perioden.

Het object Pensmarkt 26, bestaande uit een huis dat in kern uit de 14de
eeuw dateert met een lijstgevel van rond 1875, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Pensmarkt 26				’s-Hertogenbosch, GMSP II

  PAGE  1 

