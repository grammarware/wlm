’s-Hertogenbosch

Minderbroedersstraat 4-6

Kadastraal	: ’s Hertogenbosch, G-3722

Monumentnr.     : SOM0463

Huidige functie	: winkel-woning	Bouwjaar	: kern XV-XVI (muren en
zolderbalklaag nr.6), voorgevel eind XIX

Architect	: 

Oorspr.functie	: woon-werkhuis

 

Verbouwingen	: 1911, 1935, 1939, 1954, 1974, 2002

Archief		: Gemeente ’s-Hertogenbosch, afdeling BAM

Datum document: 26-09-2007



globale aanduiding van het perceel

Context

(Bouw)historie:

Het pand Minderbroedersstraat 4-6 is een breed gebouw dat van oorsprong
uit twee naast elkaar gelegen huizen bestond en waarin tegenwoordig
ййn winkel is gevestigd met bedrijfsruimte op de verdiepingen. Vanouds
werd het gebouw ‘Het Trepke’ genoemd, naar de
‘Minderbroederstrappe’, wat de ingang van het tegenoverliggende
klooster was. De oorspronkelijke twee panden hebben waarschijnlijk als
achterhuizen van het pand Schapenmarkt 1 gefungeerd. Het rechter huis
was ongeveer anderhalf keer zo breed als het linker. 

De muren en de zolderbalklaag van het rechter pand dateren
waarschijnlijk nog uit de late middeleeuwen. De kap van het linker deel
bevat twee spanten van omstreeks 1800. In de late 19de eeuw werd de
voorgevel gepleisterd in blokverband, waarmee de twee panden optisch min
of meer tot een eenheid werden gesmeed. 

In 1911 werd het rechter huis (nr.6) van een winkelpui voorzien. De
kelder van dat pand was volgens een bouwtekening uit 1935 destijds nog
in gebruik als keuken. In 1939 is op beide huizen de kap gewijzigd. De
nokhoogte werd gelijkgetrokken, er kwamen drie dakkapellen aan de
voorzijde, het linker huis kreeg achter het voordakschild een plat dak
en het rechter huis kreeg een minder hoge opbouw (eveneens met plat dak)
aan de achterzijde. In 1953 werden de twee huisjes samengevoegd. In 1974
is de pui verbouwd en is ook de indeling licht gewijzigd. In 2002 is de
indeling meer ingrijpend veranderd, toen op de verdiepingen een woonhuis
werd ingericht in plaats van bedrijfsruimte. Van de oorspronkelijke
indeling bleef alleen de tussenmuur tussen de twee voormalige huizen
grotendeels behouden.

Ligging:

Het gebouw is gelegen aan de zuidzijde van de Minderbroedersstraat in
een gesloten gevelwand, direct ten westen van het hoekpand Schapenmarkt
1-3. Rechts van het pand ligt een smalle doodlopende steeg die aan de
straatzijde is afgesloten door een hoge muur met een deur.

De Minderbroedersstraat is gelegen in de oude 13de-eeuwse kern van de
stad.

De straat is genoemd naar het klooster van de Minderbroeders
(Franciscanen) dat aan de noordzijde ervan was gelegen. De straat vormde
de toegang tot dit klooster en was in de middeleeuwen afgesloten met een
poort. Van oorsprong werd de straat echter 'Dravelgas' en later
'Spoorstraetken' genoemd. Oorspronkelijk liep het straatje dood tegen de
eerste stadsmuur nabij de huidige Snellestraat. Omstreeks 1365 werd het
doorgetrokken tot voorbij de stadsmuur en over de Binnendieze.
Waarschijnlijk zijn pas hierna de percelen aan de zuidzijde van de
straat opgedeeld. Deze percelen, waaronder ook die van het onderhavige
pand, vormden van oorsprong namelijk onderdeel van een veel groter
perceel dat was georiлnteerd op de Schapenmarkt. In de 13de-14de eeuw
reikte het helemaal tot aan de eerste stadsmuur en omvatte het in de
breedte Schapenmarkt nrs.1 tot 5. In de volgende eeuwen is het grote
perceel opgesplitst in kleinere kavels, die voor een groot deel dus op
de Minderbroedersstraat zijn georiлnteerd.

Na de confiscatie van het klooster, midden 17de eeuw, is de grond aan de
noordzijde van de Minderbroedersstraat uitgegeven aan particulieren,
waarbij de straat tevens werd verbreed.

Het perceel van Minderbroedersstraat 4-6 grenst aan de achterzijde aan
de eenlaags achterbouw van Schapenmarkt 3. 

Beschrijving

Algemeen (hoofdvorm, kap):

Het pand heeft een ondiepe en brede plattegrond, die naar rechts iets
taps toeloopt en waarvan de zijkanten lichtelijk schuin naar rechts
lopen. Het gebouw is geheel onderkelderd, maar de twee kelders zijn niet
meer toegankelijk. Daarboven bevinden zich een hoge begane grond, een
verdieping, een zolder met borstwering en vlieringen. Aan de voorzijde
is een dakschild en aan de achterzijde een plat dak. Achter het linker
gedeelte ligt dit platte dak op nokhoogte en achter het rechter gedeelte
een stuk lager, zodat daar sprake is van een a-symmetrisch zadeldak
evenwijdig aan de straat. De dakhelling is vrij steil en de schuine
dakvlakken zijn gedekt gesmoorde tuiles-du-nords. Onderaan het
voor-dakvlak staan drie houten dakkapellen met platte daken met forse
overstekken en dubbele draairamen. Op het rechter uitiende van de nok
staat een lage gemetselde schoorsteen.

Voorgevel:

De voorgevel is een brede gepleisterde lijstgevel met op de verdieping
een a-symmetrische indeling in zes vensterassen en op de begane grond
een recente winkelpui. Deze pui bevat geheel rechts ook een aparte
ingang naar de bovenwoning. Boven de pui is de gevel gepleisterd met
schijnvoegen in blokverband. Onregelmatigheden in dit blokverband en een
onregelmatige vensterindeling verraden hier nog de oorspronkelijke
indeling in twee aparte huizen. Ongeveer tweederde deel van de gevel aan
de linkerkant heeft smallere ‘blokken’ dan het resterende
rechterdeel van de gevel. In de het linkerdeel bevinden zich twee
vensters tussen forse muurdammen, terwijl er links vier vensters zijn
tussen smalle penanten. Deze vier vensters hebben een doorlopende
gepleisterde lekdorpel, terwijl de andere twee afzonderlijke lekdorpels
hebben. Alle zes de vensters bevatten kozijnen met kraalprofiel en
dubbele draairamen met drieruits bovenramen. De gevel wordt aan de
bovenzijde afgesloten door een houten fries en een geprofileerde
gootlijst op klossen. 

Zijgevels:

Het pand wordt aan de linkerzijde begrensd door bebouwing. De rechter
zijgevel ligt aan de smalle steeg. Omdat deze steeg is afgesloten met
een twee bouwlagen hoge muur (waarin een deur) is alleen de top van de
zijgevel vanaf de straat zichtbaar. Deze geveltop is gecementeerd en
bovenop de gevel liggen dakpannen. 

Achtergevel:

De achtergevel is vanuit de openbare ruimte niet zichtbaar. Op een foto
in het archief van de afdeling BAM uit 1997 is het bovenste deel van de
linkerzijde van de achtergevel (nr.6) afgebeeld. De gevel is blind, op
verdiepingsniveau gecementeerd, en op zolderniveau gemetseld in
machinale steen in halfsteens verband (1939). 

Ruimtelijke indeling:

Volgens een rapport van de afdeling BAM uit 1997 bevinden zich onder het
pand twee kelders: onder elk der voormalige afzonderlijke huizen ййn.
Deze zijn niet meer toegankelijk. Volgens een bouwtekening uit 2002 is
de ruimtelijke indeling op de begane grond en de verdiepingen destijds
gewijzigd. De tussenmuur tussen de twee voormalige huizen is nog voor
een klein deel bewaard op de begane grond (tegen de achtergevel) en voor
een aanzienlijk deel op de verdiepingen (met doorgangen). Op de begane
grond is een grote winkelruimte, met rechts een halletje achter de
aparte ingang met de trap naar de verdieping. 

De verdiepingsvloeren liggen in het linker deel van het pand (nr.4) iets
lager dan in het rechter deel, wat ruimte schept voor een ruime vliering
die functioneert als woonlaag. In het linker deel van het pand loopt
tegen de gemeenschappelijke rechter zijmuur op de verdiepingen een
rookkanaal en tegen de linker zijmuur loopt een jonger rookkanaal. In
het rechter deel van het pand (nr.6) zijn tegen de linker en rechter
zijmuur op de verdieping stookplaatsen. De rechter is waarschijnlijk van
latere oorsprong. 

Constructies:

Volgens een documentatierapport van de afdeling BAM uit 1997 en een
bouwtekening uit 2002 bevat het pand de volgende constructies. 

Het linker huis (nr.4) heeft een kelder die thans niet meer toegankelijk
is (mogelijk dichtgestort). Het is niet duidelijk of de kelder een
stenen gewelf had. De verdiepings-balklaag is enkelvoudig. Volgens een
doorsnede-tekening uit 1939 bestond de zolderbalklaag uit moer- en
kinderbinten. De bouwtekening uit 2002 toont een enkelvoudige balklaag,
maar het is mogelijk dat deze tekening op dit punt niet accuraat is. 

In de achtergevel zit over de gehele hoogte van het pand een sprong.
Mogelijk is dit een relict van een oudere achtergevel van het pand aan
de Schapenmarkt of het achterhuis daarvan. 

De kap bestaat uit twee grenen schaarspanten welke haaks op de voorgevel
geplaatst zijn, daterend van omstreeks 1800. Ter plaatse van de
voorgevel staat een schuin geplaatst spantbeen terwijl ter plaatse van
de achtergevel een recht spantbeen staat. Hier bovenop staat op
vlieringniveau een spantconstructie die in 1939 gewijzigd is toen het
platte dak werd aangebracht.

De linkerzijmuur is tevens de achtergevel van Schapenmarkt 1. Hierin is
een gedeelte waarneembaar van een vlechting, behorend bij het kapje dat
in 1939 gesloopt is. In de achtergevel bevinden zich twee balkankers
behorend bij de enkelvoudige balklaag van Schapenmarkt 3. 

Het rechter pand (nr. 6) heeft een kelder die thans niet meer
toegankelijk is. In 1939 is links een tussenmuur gebouwd voor het
aanbrengen van een rioleringsleiding. Tegen de daardoor afgesloten
linker zijmuur bevond zich een stookplaats die waarschijnlijk nog
aanwezig is. Volgens een tekening uit 1911 zat in de voorgevel een trap
welke toen gewijzigd is in een kelderlicht. Het kelderdek bestaat uit
een enkelvoudige balklaag (XIX). 

De eerste verdiepings- en zolderbalklagen zijn samengesteld. De
zolderbalklaag bestaat uit vier vakken met moerbalken haaks op de
voorgevel. Onder de moerbalken zitten kleine sleutelstukken met een
ojief profilering. Ter plaatse van de voorgevel zijn deze vernieuwd.
Evenwijdig met de achtergevel is later een gangmuur geplaatst. Hier zijn
toen eveneens sleutelstukken aangebracht. In de linker zijmuur op de
verdieping bevindt zich een klein nisje ter plaatse van de stookplaats.

In de achtergevel tekent zich de hoek af van de achtergevel van
Schapenmarkt nr. 3. Hoogstwaarschijnlijk is Minderbroederstraat 6 tegen
het Schapenmarkt 3 aangebouwd. Ook de oorspronkelijke hoogte van de
achtergevel, van voordat deze in 1939 werd verhoogd, is af te lezen aan
een bloktandprofiel.

De kap dateert uit 1939. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Minderbroedersstraat 4-6 heeft stedenbouwkundige waarde vanwege
de samenhang met de historische gebouwde omgeving en de historische
perceelsstructuur. De zuidelijke gevelwand van de Minderbroedersstraat
vormt een fraai historisch ensemble. Het pand heeft extra
stedenbouwkundige waarde vanwege de ligging direct naast het steegje dat
Schapenmarkt 3 aan de achterzijde ontsluit vanaf de
Minderbroedersstraat. Daarnaast heeft het pand aanmerkelijke
architectonische waarde omdat het met zijn gepleisterde lijstgevel uit
de late 19de eeuw en de bouwmassa duidelijk herkenbaar is als bestaande
uit twee historische huizen.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als dubbel huis, waarschijnlijk voortkomend uit achterhuizen van
Schapenmarkt 1. De bouwkundige kern dateert uit de late middeleeuwen
(muren en balklagen rechts). In later eeuwen zijn in verschillende fasen
veranderingen doorgevoerd. Met name de voorgevel uit de late 19de eeuw
getuigt hier duidelijk van.

3. Cultuurhistorische waarden

Het gebouw heeft cultuurhistorische waarde als zijnde een van oorsprong
dubbel huis dat zijn oorsprong waarschijnlijk vind in twee
laat-middeleeuwse achterhuizen van Schapenmarkt 1. Dichtbij het pand
stond in de late middeleeuwen de poort van het Minderbroederklooster,
die de Minderbroedersstraat in de middeleeuwen afsloot.

Het object Minderbroedersstraat 4-6, bestaande uit een van oorsprong
dubbel huis dat in kern uit de late middeleeuwen dateert, met een
lijstgevel uit de late 19de eeuw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Minderbroedersstraat 4-6	’s-Hertogenbosch,
GMSP II

  PAGE  1 

