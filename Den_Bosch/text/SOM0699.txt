’s-Hertogenbosch

Vughterstraat 89

Kadastraal	: ’s Hertogenbosch, G-0821

Monumentnr.     : SOM0699

Huidige functie	: winkel-woonhuis	Bouwjaar	: ca. 1870, kern XVI-XVII

Architect	: 

Oorspr.functie	: woonhuis

 

Verbouwingen	: 

Archief		: Gemeente ’s-Hertogenbosch, afdeling BAM

Datum document: 13-07-2007



                                                                        
          globale aanduiding van het perceel

 Context

(Bouw)historie:

Het pand Vughterstraat 89 stond in het begin van de 17de eeuw bekend als
“De Hant” en daarna als “De Blauwe Cuip”. In de tweede helft van
de 19de eeuw is het pand verbouwd en van een nieuwe voorgevel voorzien.
Van deze 19de-eeuwse bouwfase is het exterieur nog grotendeels intact,
maar ook in het interieur zijn nog 19de-eeuwse onderdelen aanwezig. Ook
van de oudere 16de / 17de-eeuwse kern zijn diverse elementen bewaard
gebleven, zoals delen van de kap en delen van de oude balklagen. In de
eerste helft van de 20ste eeuw was het pand in gebruik als bakkerij. In
het 3-laags pand op het achtererf was de bakkerij gehuisvest, in het
voorhuis van het hoofdpand de winkel. In 1945 wordt de bakkerij verbouwd
tot suikerwerken en bonbonfabriek. Hiertoe werd de trap in de achterbouw
verplaatst tegen de rechterzijmuur. In het voorhuis en vaste achterhuis
werden intern op de begane grond wat aanpassingen gemaakt ten behoeve
van de nieuwe functie. In de jaren zeventig van de 20ste eeuw is de
begane grond van het hoofdpand gewijzigd in een grote winkelruimte.
Hiertoe is de brandmuur tussen voor- en achterhuis op de begane grond
gesloopt, net als de achtergevel (begane grond) van het vaste
achterhuis.

Ligging:

Het pand ligt op een smal perceel aan de noordelijke zijde van de
Vughterstraat, binnen de tweede ommuring uit de 14de eeuw en vlakbij de
voormalige Vughterbinnenpoort (gesloopt begin 19de eeuw). Aan de
achterzijde grenst het perceel aan de Dieze. Op het achterterrein ligt
een 3-laags pandje onder een plat dak. Het open plaatsje tussen het
achterhuis en dit pandje is overdekt en vormt de doorgang naar deze
achterbouw. Het geheel is onderdeel van een gevelwand aan de
Vughterstraat met voornamelijk 19de-eeuwse gevels. Veel van deze panden
aan de Vughterstraat hebben een oudere, soms middeleeuwse, kern. Door de
eeuwen heen is de Vughterstraat, die in opzet een stadsuitbreiding uit
de 14de eeuw is en vanuit het zuiden van ’s-Hertogenbosch naar de
Markt loopt, een belangrijke uitvalsweg geweest met grote economische
activiteiten. Hierdoor is de hoofdbebouwing aan deze straat door de tijd
heen sterk gewijzigd en vernieuwd. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis. Zowel het
voorhuis als het achterhuis is onderkelderd en heeft een hoge begane
grond, verdieping en een zolderverdieping met borstwering. Het voorhuis
wordt gedekt door een zadeldak met dakschild aan de voorzijde, en ook
het achterhuis heeft een zadeldak. Beide daken zijn gedekt met rode
Muldenpannen. 

Voorgevel:

De twee vensterassen brede voorgevel is opgetrokken in baksteen en wit
geschilderd. Op de begane grond is in opzet nog deels de oorspronkelijke
19de-eeuwse houten pui aanwezig met pilasters langs de ingang en een
kroonlijst. Centraal een houten paneeldeur (nieuw) en links en rechts
hiervan een venster (nieuw). De bovenlichten in deze pui zijn
dichtgezet. Op de verdieping heeft de gevel twee vensters met 6-ruits
schuiframen met wisseldorpel klossen, een hardstenen lekdorpel en een
strek aan de bovenzijde. Op de zolderverdieping zitten twee vensters met
4-ruits schuifraam, met een hardstenen lekdorpel en een rollaag aan de
onderzijde. De gevel wordt afgesloten door een hoofdgestel met
architraaf, fries en kroonlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel van zowel het achterhuis als de achterbouw met plat dak
is niet zichtbaar vanaf de openbare weg. Op tekeningen uit 1981 is de
achtergevel van het achterhuis als volgt weergegeven: op de verdieping
van de tuitgevel twee 6-ruits vensters en in de geveltop een venster met
daarboven, geheel in de punt, een klein venstertje. De achtergevel van
de achterbouw heeft rechts in de begane grond een ingang. Op de eerste
verdieping twee 6-ruits vensters, en op de tweede verdieping een 4-ruits
venster en een vensteropening met luiken.

Ruimtelijke indeling: 

Op tekeningen uit 1981 is de indeling van het pand als volgt
weergegeven: De gehele begane grond is in gebruik als winkel. Het voor-
en achterhuis vormen ййn grote ruimte. De trap naar de verdieping ligt
tegen de rechter zijmuur. Ook de begane grond van de achterbouw doet
dienst als winkelruimte. Het (voormalige) binnenplaatsje tussen
achterhuis en achterbouw is overdekt en vormt nu de doorgang van het
achterhuis naar de achterbouw. De eerste verdieping en zolderverdieping
zijn in gebruik als woonhuis. Hier is de brandmuur nog wel bewaard
gebleven. De trap naar de zolderverdieping ligt tegen de linker zijmuur
van het voorhuis en ook de stookplaatsen liggen tegen deze zijmuur. De
eerste en tweede verdieping van de achterbouw zijn in gebruik als
magazijn.

Onder zowel het voorhuis als het achterhuis zit een kelder met
tongewelf. Of deze kelders nog aanwezig zijn en toegankelijk zijn is
niet duidelijk.

Constructies:

Uit informatie op het waarderingsformulier voor de bouwhistorische
waarden- en verwachtingskaart blijkt dat het voorhuis een kap heeft met
eiken dekbalkjukken en eiken sporen. Het achterhuis heeft samengestelde
balklagen met nog enkele peerkraalsleutelstukken en eveneens een kap met
eiken dekbalkjukken en sporen. 

Zeker is dat in beide zijmuren (voor- en achterhuis) oud metselwerk
aanwezig is.

Verder is er over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden. 

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 89 vormt een goed geheel met de historisch
gebouwde gevelrij. Als 19de-eeuws winkel-woonhuis, gelegen binnen de
stadsmuur uit de 14de eeuw, en gesitueerd op een oud kavel dat doorloopt
tot aan de Dieze, heeft het pand stedenbouwkundige waarde. Dit oude
kavel verwijst namelijk naar de historische verkavelingsstructuren in
dit gedeelte van de binnenstad van ’s-Hertogenbosch. De in uiterlijke
verschijningsvorm nog gave 19de-eeuwse voorgevel is een goed voorbeeld
van winkel-woonhuisarchitectuur uit die periode.

2. Bouw- en/of kunsthistorische waarden

Als 19e-eeuws winkel-woonhuis met een oudere kern (XVI-XVII), waarvan
nog diverse elementen (balklagen, kapconstructie) bewaard zijn gebleven,
heeft het pand bouwhistorische waarde. De nog aanwezige vroeg
20ste-eeuwse interieurelementen kenmerken niet alleen de ingrijpende
verbouwing uit 1905, maar vertegenwoordigen ook een kunsthistorische
waarde.

3. Cultuurhistorische waarden

Vughterstraat 89 heeft cultuurhistorische waarde als voormalige bakkerij
en bonbon-fabriek en als representant van de ontwikkelingen in de tweede
helft van de 19de eeuw, toen vele oude huizen langs de belangrijkste
straten in Den Bosch geheel of gedeeltelijk werden vernieuwd en vaak van
nieuwe voorgevels werden voorzien.

Het object Vughterstraat 89, bestaande uit een 19de-eeuws
winkel-woonhuis (kern XVII)  met voorhuis, vast achterhuis en losse
3-laags achterbouw, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 89                              
          ’s-Hertogenbosch, GMSP II

  PAGE  4 

