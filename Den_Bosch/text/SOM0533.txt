’s-Hertogenbosch

Tramkade 2

Kadastraal	: ’s-Hertogenbosch, I-2102

Monumentnr.	: SOM0533

Huidige functie	: transformatorhuisje	Bouwjaar	: circa 1945-1948

Architect	: wrsl. bouwbureau PNEM

Oorspr.functie	: transformatorhuisje

 

Verbouwingen	: 

Archief		: 

Datum document: 15-06-2009



globale aanduiding van het perceelContext

(Bouw)historie:

De bekende Bossche wijk ’t Zand markeert de westgrens van de
binnenstad en dateert uit de late 19de eeuw. Door het opheffen van de
vestingfunctie van Den Bosch (1874) was het mogelijk geworden om hier
een nieuwe wijk aan te leggen, waarmee in 1889 werd begonnen. De wijk
kwam hoofdzakelijk uit herenhuizen en villa’s te bestaan, als een
representatieve entree voor de stad vanuit het hier eveneens gesitueerde
monumentale station.

Vlakbij het spoorwegemplacement kwam bovendien bedrijfsbebouwing, welke
zich langs de noordzijde van de wijk en aan de haven concentreerde. Zo
kwam hier langs de Boschdijkstraat in 1897-1898 de bekende
sigarenfabriek van de firma Goulmy en Baar te staan (Willem II). Aan de
overkant verrees de koekjes- en beschuitfabriek van Verkade, waarvan de
nu nog steeds het meest in het oog springende bebouwing uit 1955 dateert
(architect A. Eibink).

Het is langs het voorterrein van deze fabriek dat zich het onderhavige
trafohuisje bevindt. 

Tot 1994 is het Verkadecomplex op een oorspronkelijke manier in gebruik
gebleven. Na enige jaren van leegstand werd de fabriek in 2002-2004 door
H.J. Henket verbouwd tot het huidige culturele complex. Als een gevolg
hiervan is het trafohuisje langs de gevels beschilderd met een in rood
en geel uitgevoerd opschrift met de vermelding VERKADEFABRIEK. Het
huisje is nu dan ook een ‘versteend visitekaartje’ van het inmiddels
vermaarde cultuurcentrum. 

Dit huisje is nog immer een markant voorbeeld van de ontelbaar vele
trafohuisjes die in de loop van de tijd waar dan ook zijn gebouwd. De
transformatorhuisjes – ook wel hoogspannings- en tegenwoordig
middenspanningsruimtes genoemd – staan ten dienste van de
electriciteitsvoorziening. Simpel gezegd vormen ze de laatste schakel
tussen een electriciteitscentrale en het stopcontact. Om de in de
centrales opgewekte electriciteit geschikt te maken voor bedrijven en
particulieren, wordt de stroom in de trafohuisjes van hoogspanning naar
laagspanning getransformeerd (220 volt voor particuliere huishoudens,
380 volt voor bedrijven en installaties). 

Qua vormgeving weerspiegelen dergelijke huisjes de verschillende
stijlperiodes zoals die ruwweg vanaf de eerste decennia van de 20ste
eeuw kunnen worden gevolgd. In de jaren 1920 is vooral de invloed van de
Amsterdamse en Nieuwe Haagse School te zien, terwijl de huisjes in de
jaren dertig veelal in een zakelijke stijl zijn uitgevoerd. Het ontwerp
werd meestal geleverd door de ontwerpbureaus van de verschillende
energiemaatschappijen maar er werden ook particuliere architectenbureaus
ingehuurd.   

  

De oude Verkadefabriek in 1948, bij de pijl het huisje (Beeldbank
‘s-Hertogenbosch). 

Op fotomateriaal uit 1948 is te zien dat het onderhavige huisje toen
reeds bestond, dus nog voor de oude Verkadefabriek werd vervangen door
de nieuwbouw van architect Eibink. Uit een foto uit omstreeks 1930
waarop de aansluiting van de Boschdijkstraat op de Tramkade is te zien,
blijkt dat het huisje er toen nog niet was. 

   

Aansluiting op de Tramkade, ca. 1930 (beeldbank ’s-Hertogenbosch). 

           

Bij de bevrijding van Den Bosch in 1944 liep de omgeving hier zware
schade op. Het transformatorhuisje zal er tegelijk met de
wederopbouwactiviteiten zijn gebouwd, in opdracht van de Provinciale
Noordbrabantse Energie Maatschappij ofwel de PNEM die heeft bestaan van
1914 tot 1997.  

Het gebouwtje is uitgevoerd in de stijl van de Delftse School. Deze
traditionalistische richting in de Nederlandse bouwkunst vindt zijn
oorsprong tijdens het interbellum en speelde ook na de oorlog een
toonaangevende rol. Karakteristiek voor het huisje is dan de
klassiek-Hollandse opzet met gemetselde gevels en een pannendak. Door de
keuze voor handvormsteen kreeg het object een ambachtelijke uitstraling,
hetgeen wordt versterkt door de tufstenen detaillering en de gesmede
sierbeugels van de goten. 

   

Ligging:

Het trafohuisje bevindt zich aan de noordoostzijde van de
Boschdijkstraat. Deze straat ligt langs de noordelijke rand van de wijk
’t Zand die ten westen van de Bossche binnenstad is gesitueerd. De
Boschdijkstraat verbindt het Brugplein (o.) met de Veemarktweg en hierop
aansluitende Boschveldweg (w.). Hier staat het huisje op de hoek van de
haaks op de Boschdijkstraat aansluitende Tramkade, schuin tegenover de
Sint Eloystraat.  Het huisje markeert het voorterrein van het complex
van de voormalige Verkadefabriek.  

Beschrijving

Algemeen (hoofdvorm, kap):

Het object heeft een rechthoekige plattegrond en telt ййn bouwlaag
onder een kap in de vorm van een zadeldak. Het dak is tamelijk breed
overstekend en heeft een vernieuwde dekking die uit gesmoorde opnieuw
verbeterde Hollandse pannen bestaat. Langs de nok bevindt zich een
houten ventilatiebeuk met een zadeldakje met dezelfde dekking. IJzeren
sierbeugels ondersteunen de zinken bakgoten. Het metselwerk van de
gevels bestaat uit roodbruine handvormsteen in Vlaams verband en met
platvolle voegen. Gemetselde steunberen geleden de gevelhoeken en zijn
verlevendigd met tufstenen blokken. Gemetseld trasraam met een rollaag.
De ingangen zijn gevat onder een strek tussen tufstenen aanzetblokken.
Gemetselde lekdorpels.  

Voorgevel:

De voorgevel (zuidwestzijde) heeft rechts een ingang met een stalen
deur. Links hiervan bevinden zich drie kleine gevelsleuven. Deze zijn
later dichtgezet. 

Zijgevels:

Het huisje heeft aan de rechterkant (zuidoostzijde) een in het midden
gesitueerde ingang met een stalen deur. Links daarvan een later
dichtgezet venster. 

De linker zijgevel (noordwestzijde) is blind, maar bevat rechtsonder een
ventilatierooster.  

Achtergevel:

De achtergevel (noordoostzijde) heeft rechtsonder eveneens een
ventilatierooster. Verder bevat deze gevel een reeks van zes
gevelsleuven als aan de voorkant.  

Ruimtelijke indeling:

Er is geen nadere documentatie voorhanden.  

 

Interieurelementen

Idem. 

Erf, bijgebouwen, diversen:

N.v.t. 

Literatuur/bronnen:

Crols, R. & Hermans, T., Trafohuisjes, Utrecht 1995 (Gelderse
Monumentenreeks; 2)

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vredenberg, J., ‘Trotse Kastelen en Lichtende Hallen’. Architectuur
van electriciteitsbedrijven in Nederland tot 1960, Nijmegen/ Utrecht
2003 (Nijmeegse Kunsthistorische Studies, deel XI)

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object Tramkade 2 heeft stedenbouwkundige waarde vanwege de
samenhang met de historische gebouwde omgeving. Op de hoek van de
Boschdijkstraat en de Tramkade neemt dit trafohuisje een markante en
sterk in het oog vallende positie in waardoor het object belangrijke
beeldwaarde vertegenwoordigt. Tezamen met de diverse hier nog immer
gesitueerde voormalige fabrieksgebouwen (Verkade, Willem II) maakt het
trafohuisje er deel uit van een waardevol historisch ensemble dat door
de latere beschildering wordt verstrerkt.  

2. Bouw- en/of kunsthistorische waarden

Het object is een goed en vrij gaaf bewaard gebleven voorbeeld van een
kleinschalig nutsgebouwtje uit de periode kort na de oorlog.
Karakteristiek voor dit in Delftse Schoolstijl vormgegeven trafohuisje
is het zorgvuldig uitgewerkte ontwerp met de nadruk op een ambachtelijke
en klassiek-Hollandse vormgeving. Weliswaar onderging het huisje enkele
wijzigingen (waaronder een later aangebrachte geschilderde belettering)
maar het authentieke karakter is op een goed herkenbare wijze behouden
gebleven. 

3. Cultuurhistorische waarden

Het gebouwtje heeft cultuurhistorische waarde als een markant voorbeeld
van kleinschalige nutsarchitectuur uit het midden van de 20ste eeuw. Als
een historisch trafohuisje verwijst het object naar de
energievoorziening zoals die in het betreffende gebied door de PNEM werd
verzorgd. Door zijn opzet en vormgeving weerspiegelt het object de
contemporaine ideeлn omtrent de uitvoering van een transformatorhuisje.
Alhoewel de latere belettering geen relatie heeft met de oorspronkelijke
betekenis van het huisje wordt de bijzondere waarde van het object
versterkt door de huidige betekenis als een ‘versteend
visitekaartje’ van het naastgelegen cultuurcentrum De Verkadefabriek. 


Het object Tramkade 2, bestaande uit een trafohuisje uit circa 1945-1948
met latere beschildering , is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Tramkade 2 (trafo)                            
          ’s-Hertogenbosch, GMSP II

  PAGE  5 

