’s-Hertogenbosch

Krullartstraat 4-6	

Kadastraal	: ’s Hertogenbosch, H-6471

Monumentnr.     :  SOM0457 

Huidige functie	: cafй-woning	Bouwjaar	: voorgevel ca.1870,
waarschijnlijk oudere kern 

Architect	: 

Oorspr.functie	: dubbel woon-werkhuis

 

Verbouwingen	: 1947, 1950

Archief		: Gemeente ’s-Hertogenbosch, afdeling BAM

Datum document: 09-08-2007



					    globale aanduiding van het perceel

	Context

(Bouw)historie:

Het pand Krullartstraat 4-6 bestaat uit twee samengevoegde kleine oude
huizen. Nummer 4 werd vanouds “de Halve Zij Specks” genoemd (1618).

De panden dateren in kern mogelijk uit de 15de – 18de eeuw, maar hier
is weinig tot niets meer van zichtbaar. Alleen de hoge steile kap die
tot 1967 op het achterhuis stond was een laat-middeleeuws element dat
duidt op de hoge ouderdom. Op de kadastrale kaart van 1823 zijn de twee
kleine perceeltjes nog gescheiden aangegeven, en het achterhuis is nog
aangemerkt als behorend tot Kerkstraat 31 (los achterhuis). Rond 1870,
toen de pandjes hoogstwaarschijnlijk al waren samengevoegd, zijn de
gevels verbouwd tot een gepleisterde lijstgevel, waarin de
vensterindeling en een kleine sprong in de gevel nog de oude verdeling
in twee panden verraadt. In 1947 is de indeling op de verdiepingen licht
gewijzigd en is er een dakkapel op het voorschild gelaatst. In 1967 werd
een cafй op de begane grond gevestigd, waartoe de indeling grotendeels
werd gewijzigd. Ook werd een kleine kelder gemaakt (vermoedelijk op de
plek van een oude kelder), is de hoge en steile kap van het achterhuis
vervangen door een plat dak, en links op de begane grond is een aparte
doorgang gemaakt als toegang tot de achterplaats. Later is deze doorgang
bij het achterliggende perceel H-6472 gevoegd (Kerkstraat 31). Ook op de
verdiepingen werd de indeling van de woning gewijzigd. In 1998 werden in
de voorgevel een nieuwe schuifpui en nieuwe deuren met bovenlichten
geplaatst. 

Ligging:

Het pand is gelegen aan de zuidoostzijde van de Krullartstraat in een
gesloten gevelwand. De Krullartstraat is ontstaan na de ontmanteling van
de eerste stadsmuur in de eerste helft van de 14de eeuw. Aan de
buitenzijde van de muur, werden na demping van de stadsgracht percelen
uitgegeven. De Krullartstraat werd vermoedelijk langs de buitenzijde van
de voormalige stadsgracht aangelegd. De naam is waarschijnlijk afkomstig
van de achternaam van een van de twee families die in de 14de eeuw
(Crullen) of de 15de eeuw (Crullaert) op de hoek met de Kerkstraat
woonden. 

Het perceel is L-vormig en grenst aan de achterzijde aan de achterplaats
van Kerkstraat 31 en achterbebouwing op het perceel van Kerkstraat 33.

Beschrijving

Algemeen (hoofdvorm, kap):

Het pand bestaat heeft een breed voorhuis met rechts een smaller vast
achterhuis. De plattegrond is L-vormig. De rechter zijmuur loopt iets
schuin naar rechts en het achterhuis volgt deze richting, zodat het geen
haakse hoeken heeft. Rechtsvoor in het voorhuis ligt een kleine kelder
uit 1967. Daarboven telt het voorhuis een begane grond en twee
verdiepingen plus een zolder met borstwering. Het zadeldak ligt
evenwijdig aan de straat en heeft links en rechts schilden. Het dak is
gedekt met rode pannen, en rechts aan de achterzijde bevindt zich een
grote dakkapel die ten dele op het achterhuis staat. Het vaste
achterhuis bevat een begane grond en twee verdiepingen onder een plat
dak.

Voorgevel:

De voorgevel is een gepleisterde lijstgevel daterend van omstreeks 1870,
van twee maal twee vensterassen breed. Op de begane grond zijn er tussen
smalle penanten een viertal gevelopeningen met recente invullingen.
Links is er een ingang naar de gang behorend bij Kerkstraat 31, rechts
daarvan is er een grote schuifpui voor het cafй, rechts daarvan een
venster en helemaal links bevindt zich de ingang tot de bovenwoning.
Boven de pui is de gevel gepleisterd en grotendeels symmetrisch
ingedeeld. Het linker deel van de gevel steekt licht vooruit ten
opzichte van het rechter deel, dat net iets breder is. Boven de pui
loopt een hardstenen cordonlijst, waar vier vensters op staan die twee
aan twee zijn gegroepeerd. Hierdoor geeft de gevel nog de indruk dat
zich erachter twee panden bevinden. De vensters zijn licht getoogd en
bevatten kozijnen met duivenjager-profiel en T-schuiframen. Op de tweede
verdieping is de geleding hetzelfde en bevinden zich de zelfde vensters,
maar dan met hardstenen lekdorpels in plaats van een doorlopende
cordonlijst. De gevel wordt afgesloten door een classicistisch
hoofdgestel met een gepleisterde architraaf en fries, en een
geprofileerde houten kroonlijst. Deze bevat net als de gevels eronder
een kleine sprong in het midden.

Zijgevels:

Het huis wordt aan beide zijden begrensd door bebouwing. De linker
zijgevel van het achterhuis ligt vrij. Deze is niet vanuit de openbare
ruimte waar te nemen, maar een bouwtekening uit 1967 geeft het volgende
beeld: Op de begane grond bevindt zich links tegen de gevel een smalle
eenlaags aanbouw behorende bij het pand Kerkstraat 31. Rechts hiervan,
midden in de gevel, een venster met een T-schuifraam. Op de verdieping
zijn er twee grotere vensters met T-schuiframen, iets naar rechts
verschoven ten opzichte van de middenas van de gevel. Op de tweede
verdieping bevinden zich ter weerszijden van de middenas twee vierkante
vensters met vierruits ramen. Langs de dakrand loopt een eenvoudige
houten lijst.

Achtergevel:

De achtergevel van het linker deel van het voorhuis is niet vanuit de
openbare ruimte zichtbaar, maar de bouwtekening uit 1967 geeft de
volgende informatie. Op de begane grond is er rechts een doorgang naar
de gang die behoort bij Kerkstraat 31. Links daarvan bevindt zich hoog
in de gevel een laag liggend venster met een tweeruits raam. Op de
eerste verdieping is er helemaal links in de gevel een hoog geplaatst
vierkant venster met een vierruits raam, en op de tweede verdieping is
er een venster met T-schuifraam. 

Ruimtelijke indeling:

Volgens de bouwtekening uit 1967 is de oude indeling van het pand
vrijwel geheel verdwenen. De trap naar de eerste en tweede verdieping
bevindt zich tegen de rechter zijmuur, en die naar de zolder links
voorin het achterhuis. De muur tussen voor- en achterhuis is op de
begane grond gesloopt. In het voorhuis is er op de verdiepingen een
rookkanaal tegen de linker zijmuur, en in het achterhuis eveneens op de
verdiepingen tegen de rechter zijmuur. 

Constructies:

Volgens de bouwtekening uit 1967 is de kelder toen nieuw gemaakt, met
een vlak kelderdek. De balklagen zijn enkelvoudig getekend. De zijmuren
zijn waarschijnlijk gemeenschappelijk met de buurpanden. 

Interieurelementen:

Over de interieurelementen is geen documentatie voorhanden. 

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object Krullartstraat 4-6 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Krullartstraat vormen een fraai
historisch ensemble. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
huis, met een gepleisterde lijstgevel van rond 1870. 

2. Bouw- en/of kunsthistorische waarden

Het pand heeft bouwhistorische waarde als zijnde een historisch huis dat
is samengevoegd uit twee kleine oude huizen en een achterhuis dat van
oorsprong bij een ander pand hoorde. Het pand heeft hierdoor een
bijzondere vorm. Het heeft waarschijnlijk een oude bouwkundige kern, die
mogelijk uit de 15de-18de eeuw dateert. Hierin zijn in verschillende
fasen moderniseringen doorgevoerd. De lijstgevel van rond 1870 is
daarvan de meest duidelijke uiting.

3. Cultuurhistorische waarden

Het gebouw heeft cultuurhistorische waarde als zijnde een huis dat is
samengesteld uit twee kleine oude huizen en een oud achterhuis. In de
oude kern zijn in verschillende historische perioden vernieuwingen
doorgevoerd, zoals het samenvoegen van de onderdelen en de bouw van een
nieuwe voorgevel in de 19de eeuw.

Het object Krullartstraat 4-6, bestaande uit een pand dat in de 19de
eeuw is samengesteld uit twee oude huisjes en een achterhuis, met een
lijstgevel van rond 1870, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Krullartstraat 4-6			’s-Hertogenbosch, GMSP
II

  PAGE  4 

