’s-Hertogenbosch

Kerkstraat 59

Kadastraal	: ’s Hertogenbosch, H-4501

Monumentnr.     : SOM0629

Huidige functie	: winkel-woning 	Bouwjaar	: XIVd-XV, voorgevel ca.1860,
losse achterhuizen XIX

Architect	: 

Oorspr.functie	: woon-werkhuis

 

Verbouwingen	: 1906, 1916, 1934, 1948, 1987, 1996, 2007

Archief		: Gemeente ’s-Hertogenbosch, afdeling BAM

Datum document: 23-07-2007



 						 globale aanduiding van het perceelContext

(Bouw)historie:

Het pand Kerkstraat 59 is vanouds genaamd “de Snuijfmolen”. Het
gebouw dateert in kern uit de late 14de of 15de eeuw, zoals blijkt uit
de zijmuren op de begane grond en de samengestelde balklaag van de
eerste verdieping voorin het pand. Hoogstwaarschijnlijk had het pand
vanouds een indeling in voorhuis met vast achterhuis, getuige een kleine
sprong in de rechter zijmuur en in de plafondhoogtes. 

Rond 1860 is de voorgevel vernieuwd in de vorm van een lijstgevel. In
1906 en 1934 werd de indeling van de begane grond deels gewijzigd. In
het uit de tweede helft van de 19de eeuw daterende achterhuis aan de
Putgang was destijds een bakkerij gevestigd. In 1948 is in de
achtergevel van dit bouwdeel een grote deuropening gemaakt. In 1934,
1987 en 1996 is de pui aan de Kerkstraat vernieuwd en op het moment van
schrijven gebeurt dat wederom. Op de begane grond bevindt zich een
winkelruimte en op de verdiepingen zijn woonruimten.

In de 19de eeuw zijn twee achter elkaar gelegen achterhuizen gebouwd. In
de late 20ste eeuw is de kleine achterplaats tussen het hoofdhuis en de
achterhuizen bebouwd met een eenlaags volume met plat dak. 

Ligging:

Het pand is gelegen aan de zuidzijde van de Kerkstraat in een gesloten
gevelwand. Direct rechts van het pand maakt de straat een knik, die
maakt dat de voorgevel enigszins schuin staat ten opzichte van het
buurpand. De langwerpige percelen liggen echter wel evenwijdig. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Van oorsprong (eind
12de eeuw - begin 13de) stond er aan het noordwestelijke uiteinde van de
straat, bij de Markt, waarschijnlijk een huis, maar is dat later
gesloopt om over het perceel een verbinding met de kerk te creлren,
waarbij ook een opening in de oudste stadsmuur uit de vroege 13de eeuw
werd gemaakt. Bij de stadsuitbreiding in de eerste helft van de 14de
eeuw kwamen de gehele straat en de kerk binnen de stadsmuren te liggen. 

Kerkstraat 59 ligt ongeveer halverwege tussen Markt en kerk. Het
langgerekte perceel loopt door tot aan de Putgang, met achter het
hoofdhuis een eenlaags verbindingslid en daarachter twee aan elkaar
gebouwde achterhuizen.

Beschrijving

Algemeen (hoofdvorm, kap):

Het hoofdhuis aan de Kerkstraat bestaat uit een voorhuis met een vast
achterhuis zonder scheidingsmuur. Het pand is gebouwd op een langwerpige
min of meer rechthoekige plattegrond. Het pand bestaat een hoge begane
grond, een verdieping en een zolder met borstwering onder zadeldak met
wolfseinden gedekt met rode oud-Hollandse pannen. Achter het hoofdhuis
bevindt zich een klein eenlaags volume met plat dak ter plekke van de
voormalige achterplaats. Daarachter staat een tweelaags achterhuis met
een zadeldak met een schild aan de voorzijde, gedekt met gesmoorde
pannen, en direct daarachter een tweede achterhuis met begane grond en
zolder met borstwering, voorzien van zadeldak met voor- en achterschild
gedekt met rode pannen. 

Voorgevel:

De voorgevel is een symmetrische gepleisterde lijstgevel van twee
vensterassen breed, die dateert van omstreeks 1860. Op de begane grond
is er tussen penanten een grote gevelopening met een recente pui. De
gevelopening heeft een recente natuurstenen omlijsting. Hierboven is de
gevel gepleisterd, met op de eerste verdieping een cordonlijst
(waartegen een recente geprofileerde lijst is aangebracht). Direct boven
de cordonlijst bevinden zich twee vensters, met ter weerszijden lisenen
met basementen, verdiepte panelen en bovenin voluutconsoles met krulwerk
die een geprofileerde kroonlijst dragen. De vensters hebben kozijnen met
een duivenjager profiel en bevatten T-draairamen, met groen glas-in-lood
in de bovenramen. Direct boven de kroonlijsten zijn op de tweede
verdieping twee grotendeels identieke vensters met omlijstingen. Deze
vensters zijn echter iets lager en bevatten geen glas-in-lood. De gevel
wordt afgesloten door een classicistisch hoofdgestel met een
gepleisterde architraaf en dito fries met drie panelen, die worden
gescheiden door vier houten voluutconsoles met bladwerk die een
geprofileerde houten kroonlijst dragen.

Zijgevels:

Het hoofdhuis wordt aan beide zijden begrensd door bebouwing. De
zijgevels van het achterste achterhuis liggen gedeeltelijk vrij, maar
zijn niet vanuit de openbare ruimte waar te nemen. 

Achtergevel:

De achtergevel van het hoofdhuis is op de begane grond vrijwel geheel
verwijderd. De bovenliggende gevel is niet vanuit de openbare ruimte
zichtbaar. 

De achtergevel van het achterste achterhuis aan de Putgang is
opgetrokken in handvorm baksteen in kruisverband, en dateert uit de
tweede helft van de 19de eeuw. In de gevel is in de 20ste eeuw veel
veranderd. Dit geldt voor de recente dubbele ingang op de begane grond
en het venster op de verdieping, en het metselwerk er omheen. Op de
verdieping zijn delen te zien van twee vroegere segmentbogen, die
waarschijnlijk bij lage verdiepingsvensters hoorden. 

Ruimtelijke indeling:

Volgens een opname door de afdeling BAM bestaat de begane grond uit
ййn grote winkelruimte die reikt tot aan het eerste achterhuis. Tegen
de rechterzijmuur is er in het voorhuis een aparte gang met een
steektrap naar de verdieping. Blijkens een bouwtekening uit 1934 was er
op de verdieping een indeling met een grote voorkamer, daarachter een
steektrap naar zolder vanaf de gang tegen de linker zijmuur, waarnaast
twee vertrekken en daar tussenin een overloop lagen. De verdieping in
het voorhuis ligt hoger dan die in het achterhuis. 

Constructies:

Bij een opname door de afdeling BAM in 2007 zijn de volgende zaken
waargenomen. Voorin het voorhuis bestaat de eerste verdiepingsbalklaag
uit moer- en kinderbinten. De zijmuren op de begane grond zijn
waarschijnlijk gemeenschappelijk met de buurpanden. De linker zijmuur
bevat in het achterhuis metselwerk uit de late 14de of vroege 15de eeuw,
en de rechter zijmuur voorin het pand bevat werk uit de 15de eeuw. 

Interieurelementen:

Een foto uit 1980 in het archief van de afdeling BAM toont een
muurschildering met een bakkersoven en diverse bakkerij-attributen. Deze
dateert waarschijnlijk uit de late 19de eeuw en bevond zich in de winkel
tegen de linker zijmuur. Na het maken van de foto is de schildering
weggepleisterd.

Erf, bijgebouwen, diversen:

Het perceel is volledig bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het object Kerkstraat 59 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Kerkstraat en de Putstraat
vormen een fraai historisch ensemble, en het langwerpige perceel heeft
nog de middeleeuwse vorm, van de Kerkstraat doorlopend tot aan de
Putgang. Daarnaast heeft het pand aanmerkelijke architectonische waarde
omdat het duidelijk herkenbaar is als historisch winkel/woonhuis, met
een gepleisterde lijstgevel van rond 1860. 

2. Bouw- en/of kunsthistorische waarden

Het pand heeft bouwhistorische omdat het nog duidelijk herkenbaar is als
historisch huis met een bouwkundige kern uit de late middeleeuwen
(zijmuren en balklagen), waarin in verschillende fasen moderniseringen
zijn doorgevoerd en bouwdelen aan zijn toegevoegd. De lijstgevel van
rond 1860 en de twee achterhuizen achterop het perceel zijn de meest
duidelijke uitingen daarvan. 

3. Cultuurhistorische waarden

Het gebouw heeft cultuurhistorische waarde als zijnde een werk-woonhuis
met een kern uit de late middeleeuwen waarin diverse vernieuwingen
herkenbaar zijn uit verschillende historische perioden, zoals de
voorgevel en de losse achterhuizen uit de 19de eeuw.

Het object Kerkstraat 59, bestaande uit een huis dat in kern uit de late
middeleeuwen dateert met een lijstgevel van rond 1860 en twee
achterhuizen achterop het perceel, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kerkstraat 59			’s-Hertogenbosch, GMSP II

  PAGE  1 

