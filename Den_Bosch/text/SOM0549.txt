’s-Hertogenbosch

Fonteinstraat 13

Kadastraal	: ’s Hertogenbosch, G-7293

Monumentnr.     : SOM0549

Huidige functie	: winkel-appartementen	Bouwjaar	: XIXB, kern XIV-XVI,
voorgevel 		2004-2005

Architect	: 

Oorspr.functie	: woon-werkhuis

 

Verbouwingen	: 1909, 1915, 1956, 1960, 2004

Archief		: Gemeente ’s-Hertogenbosch, afdeling BAM

Datum document: 02-01-2008



globale aanduiding van het perceel

Context

(Bouw)historie:

Het pand Fonteinstraat 13 wordt in 1634 "De Suikerbroden" genoemd. Het
gebouw is in de loop van de 19de eeuw verbouwd, maar bevat intern nog
diverse onderdelen van een oudere kern. Zo dateren de begane grond en de
eerste verdieping van het achterhuis (inclusief de brandmuur)
waarschijnlijk nog uit het einde van de 14de eeuw, en zijn er ook
diverse onderdelen uit de 15de of 16de eeuw bewaard gebleven. Het oude
pand is diverse malen gewijzigd. Zo is de kap eind 18de of begin 19de
eeuw vernieuwd. In de tweede helft van de 19de eeuw is het pand verbouwd
en voorzien van een nieuwe lijstgevel. In de eerste helft van de 20ste
eeuw is de indeling van het pand meerdere malen gewijzigd. Tijdens een
verbouwing begin jaren 1960 is het pand samengevoegd met het rechter
buurpand Fonteinstraat 9-11 en ook met het linker, nr. 15. De scheidende
muur werd op meerdere plaatsen doorgebroken. Bovendien werden beide
panden van een gemeenschappelijke voorgevel voorzien. De doorbraken naar
het achterhuis van nr. 15, dat sinds de 18de eeuw al bij nr. 13 hoorde,
werden tijdens een verbouwing in 2004 weer dichtgezet en beide panden
(nr. 13 en 9-11) werden weer voorzien van een individuele voorgevel.

Ligging:

Het pand ligt aan de noordelijke zijde van de Fonteinstraat, in de
zichtlijn van de Verwersstraat, net buiten de eerste stadsmuur waar het
met de achtergevel nagenoeg tegen aan staat. Tot 2004 hoorde het huidige
achterhuis van nr. 15 ook bij dit pand. Op de kadastrale minuut uit 1823
staat al aangegeven, dat dit achterhuis bij Fonteinstraat 13 hoorde. De
bebouwing op deze plaats is van oudsher onderdeel van een groot perceel
op de hoek met de Ridderstraat dat in meerdere kleinere verdeeld was.
Achter wat nu nr. 15 is en links naast het achterhuis van nr. 13 lag een
openbaar plaatsje dat via een steegje vanaf de Ridderstraat bereikbaar
was. Dit plaatsje is nu overbouwd.

Hoewel het voor de hand zou liggen, dankt de Fonteinstraat haar naam
niet aan een fontein. Oorspronkelijk sprak men over 'het straetken
waarmede men van de Korte naar de Lange Kolfertstraat gaet'. Dat was van
de Kolper- naar de Verwersstraat. Hier is de straatnaam, zoals meer
gebeurde, ontleend aan huisnamen hier zoals 'De Gulden Fontein', later
'De Kleine Fontein' en nog later 'De Eene Fontein'. Een ander huis
heette 'De Groote Fontein.

Beschrijving

Algemeen (hoofdvorm, kap):

Het pand bestaat uit een voorhuis en een achterhuis, van elkaar
gescheiden door een brandmuur. Zowel onder het voor- als achterhuis zit
een kelder met een tongewelf. De kelder van het achterhuis ligt deels
boven het maaiveld. Hierdoor verspringen de vloerniveaus van het
achterhuis ten opzichte van het voorhuis. Boven de kelder heeft het pand
een begane grond, twee verdiepingen en een zolderverdieping onder een
haaks op de voorgevel geplaatst zadeldak met voordakschild en
achterdakschild. Het dak is gedekt met gesmoorde Hollandse pannen.

Voorgevel:

De huidige voorgevel dateert geheel uit 2004-2005. De gevel is
gepleisterd en voorzien van een hardstenen plint en hardstenen
cordonlijst. Op de begane grond zit een winkelpui met een centrale
winkelingang met dubbele deuren. Aan weerszijden van deze ingang een
gekoppeld etalagevenster boven een hardstenen borstwering. Over de
gehele breedte van deze pui zit een 8-ruits bovenlicht. Op de eerste
verdieping zitten drie vensters met openslaande deuren (naar een Frans
balkon) en een bovenlicht. De lekdorpels zijn opgenomen in een
hardstenen cordonlijst die onder de vensters doorloopt. Ook op de tweede
verdieping zijn drie vensteropeningen. Deze bevatten dubbele kiepramen
en een bovenlicht. Onder deze vensters een hardstenen lekdorpel. De
gevel wordt afgesloten door een hoofdgestel met architraaf, fries en
kroonlijst in een eigentijdse vormgeving.

Zijgevels:

Het pand wordt aan beide zijden begrensd door bebouwing. In het
documentatierapport uit 2004 is echter het volgende opgenomen: De lage
ruimte in het achterhuis heeft in de linker zijgevel twee vensters, die
uitkijken op een open plaatsje. Deze vensters zijn voorzien van
gedecoreerd glas-in-lood uit de jaren 70 van de 20ste eeuw.

Achtergevel:

Uit documentatiemateriaal kan worden opgemaakt dat de achtergevel op de
begane grond en eerste verdieping geheel is ingebouwd. Op de tweede
verdieping is een blinde lijstgevel zichtbaar. Uit enkele bouwsporen
valt op te maken dat het achterhuis oorspronkelijk een verdieping lager
was (vууr 1800) en dat deze achtergevel oorspronkelijk een trapgevel
met een uitstekend rookkanaal is geweest. Aan de rechter zijde zijn nog
twee trappen herkenbaar. De linker zijde van de gevel is in de 20ste
eeuw geheel vernieuwd.

Ruimtelijke indeling:

Uit het documentatierapport uit 2004 blijkt dat de indeling van het pand
tijdens de verbouwing in 2004-2005 geheel is vernieuwd. De brandmuur en
de indeling aan de voorzijde van de tweede verdieping zijn wel bewaard
gebleven. De begane grond is samengevoegd met de begane grond van het
linker buurpand, nr. 9-11, en is in gebruik als winkel. De verschillen
in vloerniveaus tussen voor- en achterhuis zijn nog aanwezig.

Constructies:

In het documentatierapport uit 2004 wordt het volgende vermeld over de
constructies van het pand: De 15de- of 16de-eeuwse linker scheidingsmuur
is ondervangen door een stalen balk. Voor de uit dezelfde periode
daterende rechter zijmuur van het voorhuis is een 20ste-eeuwse klamp
gemetseld. In de brandmuur zit een dichtgezette deur. De brandmuur is
aan de voorzijde voorzien van een klamp van ijsselsteentjes. De
balklagen van het voorhuis zijn enkelvoudig (19de-eeuws). Het metselwerk
van het achterhuis is ouder dan dat van het voorhuis. De brandmuur stamt
waarschijnlijk uit het eind van de 14de of de 15de eeuw, evenals de
rechter zijmuur van het achterhuis. De linker zijmuur van het achterhuis
heeft in het metselwerk nog restanten van een muurboog en dateert uit de
14de eeuw. De eerste verdiepingsbalklaag van het achterhuis is herlegd,
waarbij de kinderbalken en een moer- en strijkbalk zijn hergebruikt
(15de- of 16de-eeuws). Deze zijn vermoedelijk van elders afkomstig. Bij
de brandmuur liggen de kinderbalken op de originele strijkbalk met
hardstenen console, bij de achtergevel is een deel van de strijkbalk
verwijderd. In de rechter zijmuur zit een doorgang naar de
tussenverdieping van nr. 9-11. De zolderbalklaag van het achterhuis was
oorspronkelijk een samengestelde balklaag. De moerbalken zijn behouden
gebleven. De sleutelstukken zijn verdwenen, maar aan de pengaten is te
zien dat de moerbalken voorzien zijn geweest van korbelen. De verdieping
heeft dus een houtskelet gehad. Vermoedelijk zijn de kinderbalken in de
19de eeuw verwijderd en zijn er andere balken tussen de moerbalken
geplaatst, waardoor een enkelvoudige balklaag is ontstaan. De
kapconstructie van het pand is 18de- of 19de-eeuws. Ter plaatse van het
voorhuis bestaat de constructie uit zwaar uitgevoerde grenen spanten,
voorzien van telmerken. In de nok is een nokgording aanwezig. Ter
plaatse van het achterhuis heeft de constructie een afwijkende vorm
omdat de vloer hier lager ligt. Opvallend is dat de spanten niet zijn
voorzien van trekbalken. De vlieringbalken worden ondersteund door
standzoontjes die op de spantbenen staan. De spantbenen komen in de nok
samen tegen een makelaar, waar op de nokgording ligt. Het linker dakvlak
ter plaatse van het achterhuis liep oorspronkelijk door in het
lessenaarsdak van het achterhuis van nr. 15. Dit lessenaarsdak is bij de
verbouwing in 2004 vervangen. Het pand heeft gemeenschappelijke zijmuren
met de buurpanden. 

Interieurelementen

Tijdens de verbouwing in 2004 is de indeling van het pand geheel
vernieuwd. Mogelijk zijn waardevolle interieurelementen hierbij gespaard
gebleven. Hier is verder geen documentatie over voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Fonteinstraat 13 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net buiten de eerste stadsmuur en
in de zichtas van de Verwersstraat, waardoor het een visuele
straatafsluiting vormt. De bebouwing op deze plaats is van oudsher
onderdeel van een groter perceel gesitueerd op de hoek met de
Ridderstraat. De gevelwanden van de Fonteinstraat vormen vrijwel in hun
geheel een fraai historisch ensemble. Omdat de panden Fonteinstraat 13
en 9-11 in 2004 weer voorzien zijn van een individuele voorgevel wordt
dit ensemble versterkt. 

2. Bouw- en/of kunsthistorische waarden

Achter de eenvoudige voorgevel uit 2004 gaat een oude kern (XIV-XV)
schuil. Intern zijn er diverse constructieve onderdelen van deze
waardevolle oude kern bewaard gebleven, zoals de samengestelde
balklagen, sporen van houtskelet en oud muurwerk. Bovendien dateert de
kap nog uit de late 18de of begin 19de eeuw. Het pand is oorspronkelijk
gebouwd dicht tegen de stadsmuur en grensde oorspronkelijk aan een
openbaar plaatsje. Het gebouw heeft dan ook grote bouwhistorische
waarde.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
goed behouden 14de- 15de-eeuws woon-werkhuis waarin diverse
vernieuwingen herkenbaar zijn uit verschillende historische perioden.

Het object Fonteinstraat 13, bestaande uit een in kern middeleeuws
woon-werkhuis waar nog waardevolle onderdelen van behouden zijn
gebleven, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Fonteinstraat 13                              
            ’s-Hertogenbosch, GMSP II

  PAGE  1 

