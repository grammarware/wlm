’s-Hertogenbosch

Brede Haven 18

Kadastraal	: ’s Hertogenbosch, G-7253

Monumentnr.     : SOM0536

Huidige functie	: woonhuis	Bouwjaar	: 1843, oudere kern

Architect	: 

Oorspr.functie	: woon-werkhuis

 

Verbouwingen	: 1975

Archief		: Gemeente ’s-Hertogenbosch, afdeling BAM

Datum document: 28-01-2008



                                                     globale aanduiding
van het perceel

Context

(Bouw)historie:

Het pand Brede Haven 18 is in zijn huidige verschijningsvorm in 1843 tot
stand gekomen. In dit jaar is het oudere pand ter plaatse verbouwd en
voorzien van een nieuwe voorgevel. De gevelsteen links in de voorgevel
met het jaar 1843 en de letters I.A.T.L. herinneren aan deze verbouwing.
Mogelijk zijn er intern nog onderdelen van de oudere kern bewaard
gebleven, zoals muurwerk. Het pand is, met name in het interieur,
tegelijk met de drie linker buurpanden in 1975 verbouwd. Zowel het
nagelvaste interieur als de indeling dateert dan ook uit die periode. De
19de-eeuwse constructie van het pand is wel zoveel mogelijk gehandhaafd.
Tegenwoordig is het pand in gebruik als woonhuis.

Ligging:

Het pand ligt samen met de twee linker buurpanden op een breed perceel
aan de Brede Haven, net binnen de tweede stadsmuur die aan de
Buitenhaven grensde. Oorspronkelijk waren dit drie afzonderlijke
percelen, zoals ook te zien is op de kadastrale minuut uit 1823.
Mogelijk liep het perceel ooit door tot aan de achterliggende
Buitenhaven. De huidige bebouwing ter plaatse komt niet meer overeen met
de weergave op deze kaart uit 1823. Het pand is dan ook waarschijnlijk
in zijn geheel verbouwd in 1843. Op het achtererf achter dit pand is
tegenwoordig een onbebouwde tuin. 

Beschrijving

Algemeen (hoofdvorm, kap):

Het pand bestaat uit een voorhuis met vast achterhuis. Het geheel omvat
een kelder (onder een deel van het achterhuis), begane grond, verdieping
en zolderverdieping onder een haaks op de voorgevel gesitueerd zadeldak.
Het dak heeft een voor- en achterdakvlak en is gedekt met rode pannen.

Voorgevel:

De drie vensterassen brede voorgevel is geheel gepleisterd. Op de begane
grond is dit pleisterwerk gebosseerd uitgevoerd. Op de verdieping heeft
de gevel geblokte hoekpilasters. Op de begane grond heeft de gevel een
hardstenen plint. Links is de woningingang met brede paneeldeur en
4-ruits bovenlicht. Op het kalf staat de naam van het pand “De
Drueve” en links van de ingang zit de hardstenen gevelsteen die
herinnert aan de (ver)bouw in 1843. In het pleisterwerk boven de ingang
zit een imitatiestrek. Rechts van de ingang bevat de gevel twee vensters
met 8-ruits schuiframen. Onder de vensters zit een hardstenen dorpel en
boven de vensters is in het pleisterwerk een imitatiestrek aangebracht.
Op de verdieping, boven een ver uitstekende lijst zitten drie
rondboogvensters met 3-ruits dubbele draairamen en een (rond afgesloten)
3-ruits bovenlicht. Aan weerszijden van deze vensters is een
gepleisterde pilaster uitgevoerd. Deze dragen de gepleisterde
rondbooglijsten boven de vensters. Deze vensters zijn voorzien van een
Frans balkon boven een hardstenen lekdorpel. Op de zolderverdieping
bevat de gevel drie vensters met 2-ruits dubbele draairamen boven een
hardstenen lekdorpel op gestucte consoles. De gevel wordt afgesloten
door een hoofdgestel met architraaf, fries met tien consoles die de
kroonlijst dragen.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. Op een
bouwtekening uit 1974 wordt deze achtergevel echter als volgt
weergegeven: Rechts op de begane grond is een ingang. Links hiervan
bevat de gevel een brede en hoge gevelopening met vier openslaande
deuren en een breed bovenlicht. Op de verdieping heeft het pand drie
vensters met 8-ruits ramen. De gevel wordt afgesloten door een
kroonlijst.

Ruimtelijke indeling:

Op de bouwtekening uit 1974 wordt de indeling van het pand als volgt
weergegeven: Onder het rechter deel van het achterhuis zit een
tongewelfde kelder die van binnenuit toegankelijk is. De rookkanalen
lopen tegen de rechter zijmuur. De indeling van het pand dateert vrijwel
geheel uit 1975. De gang die rechts op de begane grond en op de
verdieping loopt, herinnert nog wel aan de oorspronkelijke 19de-eeuwse
indeling.

Constructies:

Tijdens de verbouwing in 1975 is de eerste verdiepingsbalklaag, die
enkelvoudig is en uit de 19de eeuw dateert, gespaard. De zolderbalklaag
is samengesteld en dateert grotendeels uit 1975. De kap is nog wel
geheel 19de-eeuws. Over de zijmuren is geen documentatie voorhanden.
Waarschijnlijk heeft het pand gemeenschappelijke zijmuren met de
buurpanden.

Interieurelementen:

Het interieur is tijdens de verbouwing in 1975 ingrijpend gewijzigd. Of
er zich in het pand nog waardevolle interieuronderdelen uit de 19de eeuw
bevinden, of zelfs ouder, is niet zeker. Hier is geen documentatie van
voorhanden.

Erf, bijgebouwen, diversen:

Achter het pand is een tuin.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Brede Haven 18 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net binnen de tweede stadsmuur aan
de ooit voor de handel in Den Bosch zo belangrijke Brede Haven. De
gevelwanden van de Brede Haven vormen vrijwel in hun geheel een fraai
historisch ensemble. Dit brede pand met zijn fraaie 19de-eeuwse
pilastergevel is een zeer beeldbepalend onderdeel van dit ensemble. Het
pand heeft dan ook aanzienlijke architectonische waarde.

2. Bouw- en/of kunsthistorische waarden

Achter de fraaie 19de-eeuwse lijstgevel gaat  mogelijk nog een oudere
kern (zijmuren en kelder) schuil. Het is in ieder geval zeker dat op
deze plaats oudere bebouwing heeft gestaan. Het gebouw is dan ook van
bouwhistorisch belang.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
gaaf 19de-eeuws woonhuis met een oudere kern. Verder heeft het
cultuurhistorische waarde als representant van de ontwikkeling in de
19de eeuw, waarbij veel panden aan belangrijke straten in
’s-Hertogenbosch verbouwd werden en voorzien werden van een nieuwe
voorgevel.

Het object Brede Haven 18, bestaande uit een 19de-eeuws herenhuis met
fraaie pilastergevel en een oudere kern, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Brede Haven 18                                
          ’s-Hertogenbosch, GMSP II

  PAGE  1 

