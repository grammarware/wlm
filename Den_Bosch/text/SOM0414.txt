’s-Hertogenbosch

Hinthamereinde 42-44

Kadastraal	: ’s Hertogenbosch, H-2859

Monumentnr.     : SOM0414

Huidige functie	: winkel-woning	Bouwjaar	: XV-XVIII, voorgevel ca.1865 

Architect	: 

Oorspr.functie	: woon-werkhuis

 

Verbouwingen	: 1949, 1989

Archief		: Gemeente ’s-Hertogenbosch, afdeling BAM

Datum document: 31-05-2007



globale aanduiding van het perceelContext

(Bouw)historie:

Het pand Hinthamereinde 42-44 dateert in kern waarschijnlijk uit de 18de
eeuw. Deze datering is gebaseerd op de ligging van het pand, op een
perceel waar voor de 18de eeuw waarschijnlijk de stadsgracht liep. Er is
echter ook een kleine mogelijkheid dat het pand ouder is en direct naast
de gracht, die dan ter plekke zeer smal moet zijn geweest, stond. Het
huis heeft een gepleisterde lijstgevel van rond 1865. In 1949 werd het
pand intern verbouwd, teneinde een aparte woning te realiseren in het
voorste deel van de verdieping en de zolder. Vууr 1989 is het pand
opnieuw intern verbouwd, waarbij de winkel over vrijwel de hele begane
grond werd uitgebreid, en de indeling op de verdieping en de zolder werd
gewijzigd ten behoeve van kamerbewoning. 

Ligging:

Het object is gelegen aan de noordwestzijde van het Hinthamereinde in
een gesloten gevelwand. Het Hinthamereinde is al sinds de late 12de eeuw
een belangrijke uitvalsweg die het centrum van de stad (de Markt) met
het omliggende gebied verbindt. Het zuidelijke deel van het
Hinthamereinde tot aan de Hofstad was bij de stadsuitbreiding in de
eerste helft van de 14de eeuw al binnen de stadsmuren komen te liggen.
Kort na 1500 werd ook het noordelijke deel van het Hinthamereinde
(ongeveer tussen de Hofstad en de Muntelstraat), waar het onderhavige
pand staat, bij een kleine stadsuitbreiding binnen de stadsmuur
getrokken. De oude walmuur, de stadsgracht en de Pijnappelpoort, die net
ten noordoosten van de Hofstad op het Hinthamereinde stond, verloren
hierdoor deels hun functie, maar werden pas rond 1700 gesloopt en
gedempt. Waarschijnlijk werd het onderhavige pand gebouwd ter plekke van
de voormalige stadsgracht, maar er bestaat ook een kleine kans dat de
gracht ter plekke smal was en dat het pand er direct naast stond, en dus
mogelijk van voor 1700 dateert. 

De percelen aan de noordwestkant van het betreffende gedeelte van het
Hinthamereinde strekten zich van oorsprong uit tot aan de Binnendieze,
die ongeveer ter plekke van de Krommeweg en de Verlengde Krommeweg liep.
In de kadastrale kaart van 1823 heeft het betreffende perceel precies de
omvang van het hoofd-bouwvolume, en ligt er links naast (vanaf de straat
gezien) en erachter een zeer groot onbebouwd perceel, dat ongetwijfeld
grotendeels ter plekke van de vroegere gracht lag. Later is het perceel
iets uitgebreid aan de achterzijde, waar in de 20ste eeuw een schuur
werd gebouwd, met een kleine plaats tegen de rechter begrenzing van het
perceel. Vanaf deze plaats is er een achterontsluiting in de vorm van
een steeg die recht naar achter loopt, en links daarnaast liggen de
achtertuinen van recente panden aan de Hofstad.

Beschrijving

Algemeen (hoofdvorm, kap):

Het pand heeft een langwerpige plattegrond die achter de voorgevel
schuin naar rechts wegloopt. Het bestaat volgens een bouwtekening uit
1949 uit een voorhuis met vast achterhuis. Onder het achterhuis lag een
kelder die deels boven het maaiveld uit stak. Verder bevat het gebouw
een begane grond, een verdieping en een zolder. Het schilddak is gedekt
met rode muldenpannen. In het wolfseinde aan de voorzijde bevinden zich
twee oude ijzeren tweeruits dakramen uit de vroege 20ste eeuw en in het
zuidwestelijke dakvlak zijn er twee grotere dakramen. Op het
achter-dakvlak staat een forse houten dakkapel met plat dak van rond het
midden der 20ste eeuw.

Voorgevel:

De voorgevel is een gepleisterde lijstgevel van rond 1865 met op de
begane grond rechts een ingang naar de bovenwoning en daarnaast een
symmetrische winkelpui, die vermoedelijk ook van rond 1865 dateert. De
gevel heeft een gepleisterde plint en forse penanten ter weerszijden van
de winkelpui, die een centrale ingang bevat en winkelramen ter
weerszijden. De recente winkeldeur heeft een grote ruit. De winkelramen
hebben houten lekdorpels en kozijnen die net als de deurstijlen zijn
voorzien van een kwarthol profiel. Boven de deur en de ramen is een
houten plaat met reclame gemonteerd, die het oude bovenlicht afdekt. De
ingang naar de bovenwoning heeft ook een kozijn met kwarthol profiel, en
bevat een afgeplate paneeldeur en een bovenlicht met gekleurd
glas-in-lood. Op de verdieping heeft het pleisterwerk horizontale
schijnvoegen. Er zijn drie vensters die staan op een gepleisterde
cordonlijst, en die zijn voorzien van geprofileerde omlijstingen met
afgeronde bovenhoeken en kleine decoratieve stuc-elementen midden in de
bovenrand. De kozijnen hebben een kwarthol profiel en afgeronde
bovenhoeken, en zijn gevuld met zesruits schuiframen. De gevel wordt
afgesloten door een classicistisch hoofdgestel met een gepleisterd
fries, waarin drie kleine venstertjes in liggend formaat zijn opgenomen,
en een houten kroonlijst met een relatief eenvoudig profiel.

Zijgevels:

De zijgevels van het pand zijn vanaf het Hinthamereinde niet zichtbaar
vanwege de belendende bebouwing. Omdat het linker buurpand veel korter
is, is het achterste deel van de linker zijgevel op verdiepingsniveau
wel zichtbaar vanaf de Hofstad. Deze gevel is gecementeerd en bevat
nabij de achtergevel van het buurpand twee vrij kleine vensters, waarvan
de linker een recent raam bevat en de rechter een draairaam met
tweeruits bovenlicht uit de eerste helft van de 20ste eeuw. Staafankers
geven de hoogte van de zoldervloer aan en vlak daarboven hangt een
zinken bakgoot. 

Achtergevel:

De achtergevel is gecementeerd en symmetrisch ingedeeld. Het begane
grond gedeelte is slechts beperkt zichtbaar vanaf de straat. In het
midden is er een ingang en ter weerszijden zijn er flinke vensters. Het
linker venster bevat een enkelruits raam met een laag bovenlicht
(20ste–eeuws). Op de verdieping zijn er drie forse vensters met
gecementeerde lekdorpels en kozijnen en ramen van rond 1975. Eenvoudige
staafankers geven de hoogte van de verdiepingsvloer aan. Bovenaan de
gevel hangt een zinken bakgoot.

Ruimtelijke indeling:

Volgens een bouwtekening uit 1989 strekt de winkel zich uit over vrijwel
de hele begane grond, met rechts achter een afgescheiden ruimte. Onder
het achterste deel van het achterhuis ligt een kelder die deels boven
het maaiveld uitsteekt, waardoor de afgescheiden ruimte en het deel van
de winkel erboven hoger liggen. Achter de ingang rechts in de voorgevel
loopt een trap naar een overloop op de eerste verdieping en vervolgens
door naar de zolder. Op de verdieping en de zolder dateert de indeling
uit 1949 en 1989. 

Constructies:

De zijmuren zijn grotendeels gemeenschappelijk met de buurpanden.
Volgens de bouwtekening uit 1989 is de kap opgebouwd uit schaarspanten
met trekbalk en twee oude horizontaal liggende gordingen, waaraan in
1989 nieuwe gordingen zijn toegevoegd toen de daksporen en de dekking
werden vernieuwd.

Interieurelementen:

Over de interieurelementen is geen documentatie voorhanden.

Erf, bijgebouwen, diversen:

Op het achtererf staat links een 20ste-eeuwse schuur met rechts een
kleine plaats. Deze valt niet onder de bescherming.Motivering voor
plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamereinde 42-44 heeft stedenbouwkundige waarde vanwege de
samenhang met de historische gebouwde omgeving. De gevelwanden van het
Hinthamereinde vormen een fraai historisch ensemble, en de verkaveling
is qua structuur ook eeuwenoud. Daarnaast heeft het pand aanmerkelijke
architectonische waarde omdat het duidelijk herkenbaar is als historisch
winkel-woonhuis, met een fraaie lijstgevel van rond 1865 met
bijbehorende winkelpui.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als historisch huis, met een bouwkundige kern die waarschijnlijk uit
de eerste helft van de 18de eeuw stamt, maar mogelijk ouder is. Hierin
zijn bij diverse verbouwingen moderniseringen doorgevoerd. De voorgevel
met winkelpui van rond 1865 is daarvan de meest duidelijke uiting.

3. Cultuurhistorische waarden

Het gebouw heeft cultuurhistorische waarde als zijnde een eeuwenoud
woon-werkhuis waarin diverse vernieuwingen herkenbaar zijn uit
verschillende historische perioden, zoals de voorgevel van rond 1865. 

Het object Hinthamereinde 42-44, bestaande uit een in kern
waarschijnlijk 18de-eeuws woon-werkhuis met voorhuis en vast achterhuis
en gepleisterde lijstgevel van rond 1865, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Hinthamereinde 42-44	’s-Hertogenbosch, GMSP
II

  PAGE  4 

