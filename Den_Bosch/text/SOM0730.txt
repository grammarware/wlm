’s-Hertogenbosch

Graafseweg 194A

Kadastraal	: ’s-Hertogenbosch, M-0991

Monumentnr.	: SOM0730

Huidige functie	: praktijkfunctie	Bouwjaar	: 1949-1951

Architect	: A.J. Kropholler

Oorspr.functie	: pastorie

 

Verbouwingen	: 1995

Archief		: Gemeente ’s-Hertogenbosch, afdeling BAM

Datum document: 24-02-2009



globale aanduiding van het perceelContext

(Bouw)historie:

Het gaat hier om de voormalige pastorie van de H.H. Hartenkerk in de
Graafsewijk. Tezamen met een wijk als de Muntel of de Bossche Pad
behoort de Graafsewijk tot de noordoostelijke stadsuitbreidingen uit het
interbellum. De betreffende plannen werden al voor de Eerste
Wereldoorlog opgesteld en resulteerden in de nieuwe arbeiderswijken ten
noorden van het riviertje de Aa en rondom de Graafseweg, de oude
uitvalsweg van Den Bosch naar Grave. Zoals gebruikelijk bij de Bossche
stadsuitbreidingen zijn de terreinen er opgehoogd en nog altijd is hier
de IJzeren Vrouw te vinden, een zandwinningsplas die is genoemd naar de
eertijds gebruikte baggermachine. Alhoewel in de Graafsewijk vooral
arbeiderswoningen zijn gebouwd, kwamen langs de Graafseweg zelf ook
middenstandswoningen. 

Het hier bedoelde deel van de wijk – aan de noordwestzijde van de
Graafseweg, tussen de Van Grobbendoncklaan in het westen en de Rogier
van der Weydenstraat in het oosten – dateert deels van na de oorlog.
Op de al in 1934 door ir. J.A.M. Perey gemaakte tekeningen voor het
betreffende uitbreidingsplan “De Vliert” is te zien dat hier
aanvankelijk een ander stratenstelsel was beoogd. De haaks op de
Graafseweg aansluitende Rubensstraat waaraan het hier bedoelde r.k.
complex is gesitueerd, was er niet op ingetekend. Na de oorlog kwam er
het rondom de Rubensstraat gelegen buurtje met woningen voor de lagere
middenklasse. De H.H. Hartenkerk werd hier als een nieuwe parochiekerk
gebouwd. Dit gebeurde in opdracht van het kerkbestuur van de H.H.
Antonius en Barbara (Bartjeskerk).  

Het was de bekende architect A.J. Kropholler (1881-1973) die de kerk en
pastorie ontwierp. Kropholler behoort tot de belangrijkste ‘katholieke
architecten’ uit het interbellum en leverde ook na de oorlog nog
diverse ontwerpen. Hij is vooral bekend van zijn vele ontwerpen voor
kerken, kloosters, scholen enz. Nadat hij in 1908 katholiek was geworden
interesseerde hij zich steeds meer voor de kerkenbouw en ontwikkelde hij
zich tot een traditionalist die teruggreep op de ambachtelijke bouwkunst
van het verleden. Zijn koppeling van de traditionele bouwwijzen aan
moderne architectuur leidde vaak tot in vrij forse baksteen gemetselde
bouwwerken met pannendaken en robuuste vormen. Behalve uit zijn
kerkelijke ontwerpen blijkt dit ook uit de verschillende door hem
ontworpen raadhuizen. Bekende ontwerpen van zijn hand zijn het raadhuis
van Waalwijk (1932), het Van Abbemuseum in Eindhoven (1936) en de kerk
van O.L.Vrouw Middelares aller Genaden met het bijbehorende
woningbouwcomplex te Vught (1934-1939).

Ook de uit 1949-1951 daterende H.H. Hartenkerk en pastorie in de
Graafsewijk worden gekenmerkt door een traditionalistische (en nog
vooroorlogs ogende) opzet. Vooral vanaf de Graafseweg gezien wekt het
complex de indruk van een klein dorpje, met de pastorie en daarachter
gelegen hof en sacristie als een ‘voorbouw’ voor de erachter
oprijzende kerk. Zeker wanneer men zich realiseert dat aan de kerk ook
nog een hoge klokkentoren toegevoegd zou moeten worden dan is duidelijk
hoezeer Kropholler uitging van een traditioneel gemeenschapsgevoel dat
voor hem in een dorpsachtige en intieme structuur werd belichaamd. 

Karakteristiek voor de pastorie is onder meer de schilderachtige opzet
met enkele op de zijgevels aansluitende uitbouwen, een portiek met
spitsboog en een roodgedekte kap met geknikte schilden. Ook het vrij
grove metselwerk accentueert de welhaast rustieke uitstraling. Aan de
achterzijde kwam een (vanaf de Rubensstraat zichtbare) tuinmuur met
spitsboogopeningen welke het gebouw met de basilicaal opgezette kerk
verbindt en nog altijd een harmonieuze eenheid vormt met de
oorspronkelijk ingerichte en landschappelijk aangelegde pastorietuin.  

                   

Ligging:

De voormalige pastorie is vrijstaand gelegen aan de noordwestzijde van
de Graafseweg. Hier bevindt het object zich in een bijbehorende tuin met
omheining. De kavel is gelegen in het gedeelte van de straat dat zich
tussen de Rubensstraat (westen) en de Rogier van der Weydenstraat
(oosten) bevindt. Een tuinmuur en enkele lagere bouwdelen verbinden de
pastorie met de H.H. Hartenkerk. 

            

Beschrijving

Algemeen (hoofdvorm, kap):

Het pand heeft een in hoofdzaak rechthoekige plattegrond, met
aansluitende bouwdelen. De hoofdmassa telt twee bouwlagen en een
zolderverdieping die is gevat onder een evenwijdig aan de voorgevel
gelegen zadeldak met geknikte schilden. Op het dak bevinden zich rode
romaanse pannen met bijbehorende ballonvorsten. Gemetselde halzen
(tuiten) markeren de uiteinden van de nok. Linksvoor op het voorste
schild bevindt zich een hoge bakstenen schoorsteen met steunbeertjes met
afzaten. Het metselwerk van de gevels bestaat uit roodbruine baksteen in
wild verband. Aan de bovenzijde van de vensters bevindt zich een
bakstenen strek. Waar de vensters zijn gekoppeld worden de strekken door
een tufstenen aanzetblok met elkaar verbonden. Er zijn bakstenen
lekdorpels en de kozijnen, ramen en deuren bestaan uit hout. De ramen
zijn enkelruits (zonder roedenverdeling) maar de bovenlichten zijn
verlevendigd met verticaalroeden. 

Voorgevel:

De asymmetrische voorgevel (zuidzijde) ligt ingeklemd tussen de
zijgevels van de op de kopzijden van het gebouw aansluitende ййnlaags
bouwdelen die aan de bovenzijde een balkon hebben. Aan de zuidkant
hebben deze bouwdelen verschillende vensters. Van het op de linker
zijgevel aansluitende bouwdeel betreft het een venster met een
enkelruits raam en 3-ruits bovenlicht. Het op de rechter gevel
aansluitende bouwdeel heeft twee gekoppelde vensters, elk met een dubbel
draairaam en een 2-ruits bovelicht. In de hoofdmassa van het gebouw
bevindt zich rechts de in een portiek met spitsboog opgenomen
hoofdingang. De portiek is bereikbaar via een trapje en in de ingang
bevindt zich een enkelvoudige deur met een veelruits deurraam. Twee
vensters met draairamen als eerder genoemd bevinden zich links van de
portiek maar zijn ditmaal niet gekoppeld. Meer naar links toe is er een
breed venster met smalle nevenlichten en in het midden een 4-ruits
bovenlicht. Uiterst links is er nog een klein venster. Op de verdieping
is er een reeks van zes vensters met draairamen als genoemd. Van deze
vensters zijn de vier middelste in tweetallen gekoppeld. Uiterst rechts,
boven de portiek, is er nog een klein venster, voorzien van een dubbel
draairaam.  

Zijgevels:

Aan de rechter zijkant (oostzijde) sluit voornoemde uitbouw langs de
volle breedte van de betreffende kopgevel aan op de hoofdmassa. Langs de
voorkant heeft dit bouwdeel een reeks van drie gekoppelde vensters met
draairamen en bovenlichten. Uiterst rechts is er een zij-ingang. Langs
het hierboven gelegen balkon bevindt zich een bakstenen borstwerking met
sieropeningen in de vorm van een Latijns kruis. Het balkon is
toegankelijk via een ingang met een dubbele deur. Rechts hiervan
bevinden zich twee gekoppelde spitsboogvensters en een uitgebouwd
rookkanaal. Twee bovenin de gevel gelegen vensters met draairamen en
bovenlichten voorzien de zolder van daglicht.

Een vergelijkbare uitbouw als genoemd sluit op de linker zijgevel
(westzijde) aan, maar minder breed van opzet en met overhoeks geplaatste
steunberen op de hoeken. Aan de voorkant zijn er twee vensters met een
enkelruits raam en 3-ruits bovenlicht. Links van de uitbouw bevindt zich
een breed venster als in de voorgevel. Het balkon aan de bovenzijde van
de uitbouw heeft een borstwering als voornoemd. Ook ditmaal is er een
ingang met een dubbele balkondeur. Uiterst links bevinden zich twee
gekoppelde vensters en in het midden van de gevel is een smal
spitsboogvenster gelegen. Geheel bovenin twee zoldervensters als aan de
rechterkant van de pastorie.  

Achtergevel:

De achtergevel is vanaf de openbare weg niet zichtbaar. Tussen de
pastorie en de kerk bevinden zich enkele lagere bouwdelen die als een
verbindingslid en sacristie fungeren. 

Ruimtelijke indeling:

De pastorie is ingedeeld volgens het corridorprincipe. Zowel op de
begane grond als boven bevindt zich een evenwijdig aan de voorgevel
gelegen middengang. De hal met trappenhuis is rechts in de bouwmassa
gelegen, aansluitende op de hoofdingang. Op de begane grond zijn langs
de voorgevel verschillende kamers gesitueerd. Langs de achtergevel
bevinden zich ‘de zaal’ en een voormalige eetkamer. Ook op de
verdieping bevinden zich zowel langs de voor- als de achtergevel
verschillende kamers.   

Constructies:

De pastorie heeft op de begane grond een vloer in gewapend beton. 

Interieurelementen:

Het interieur is niet bezocht. Het is niet bekend in hoeverre er zich
nog originele interieurelementen bevinden. Het interieur is mede
beschermd voor zover het monumentale waarden omvat.

Erf, bijgebouwen, diversen: 

Het pand bevindt zich op een bijbehorend terrein met tuin. Hagen
omkaderen de tuin en verder zijn er (nieuw opgemetselde) bakstenen
posten bij de twee toegangen. Deze zijn gecombineerd met houten
draaihekken.   

Literatuur/bronnen:

Derks, A. e.a., A.J. Kropholler (1881-1973). Terugkeer tot de Hollandse
architectuurtraditie, Rotterdam 2002 (Bonasreeks)

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Raukema, A.M. & Meulesteen, R. (red.), Brabant bouwt in baksteen.
Na-oorlogse architectuur in Noord-Brabant 1945-1970, Den Bosch 1993
(tentoonstellingscatalogus 1993-1994)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

N.b. de naast de pastorie gelegen H.H. Hartenkerk is afzonderlijk
beschreven (Rubensstraat 62). Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

De voormalige pastorie aan de Graafseweg 194A heeft stedenbouwkundige
waarde vanwege de samenhang met de historische gebouwde omgeving. Het
bouwwerk maakt deel uit van de gevarieerde bebouwing in een benoorden de
Graafseweg gelegen naoorlogs deel van de Graafsewijk. Hier vormt het
object tezamen met de aan de Rubensstraat gelegen H.H. Hartenkerk en in
combinatie met de tussen deze gebouwen gelegen sacristie en overige
verbindende bouwdelen een opmerkelijk en welhaast dorpsachtig ensemble
dat de kern van het betreffende buurtje vormt. De markant vormgegeven
gebouwen voegen er zich op een harmonieuze wijze naar de bijbehorende
tuinen. Door zijn vrij ingetogen opzet met een robuuste en deels uit
verspringende bouwdelen bestaande bouwmassa, een roodgedekt pannendak en
gevarieerde gevelindelingen vormt de pastorie een belangrijke
blikvanger.  

2. Bouw- en/of kunsthistorische waarden

De in 1949-1951 door de landelijk vooraanstaande architect A.J.
Kropholler gebouwde pastorie heeft architectuurhistorische waarde als
een goed en gaaf bewaard gebleven voorbeeld van kerkelijke architectuur
uit de eerste jaren na de oorlog. Door zijn opzet en vormgeving geeft
het object een goed beeld van de naoorlogse ontwikkelingen in het oeuvre
van genoemde architect, van wie vooral diens vooroorlogse ontwerpen
bekend zijn. Karakteristiek voor het in een traditionalistische trant
vormgegeven ontwerp zijn het robuuste en ambachtelijke karakter en de
invloed van de klassieke Hollandse bouwkunst zoals die vooral blijkt uit
de combinatie van bakstenen gevels met roodgedekte pannendaken.    

3. Cultuurhistorische waarden

Het bouwwerk heeft cultuurhistorische waarde als een markant voorbeeld
van de naoorlogse kerkelijke bouwkunst in de gemeente
’s-Hertogenbosch. Door de combinatie met de bijbehorende kerk en
overige lagere bouwdelen waardoor de pastorie deel uitmaakt van een
welhaast dorpsachtig ensemble weerspiegelen zich de vanuit het
katholicisme ontwikkelde ideeлn over het gemeenschapsideaal zoals die
onder meer tot uiting kwamen in de door A.J. Kropholler aangehangen
principes. Als een onderdeel van de historische bebouwing van het
betreffende uitbreidingsgedeelte van de Graafsewijk verwijst de pastorie
net als de bijbehorende kerk naar het naoorlogse groeiproces van
’s-Hertogenbosch.

Het object Graafseweg 194A, bestaande uit de voormalige pastorie van de
H.H. Hartenkerk uit 1949-1951, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Graafseweg 194A                               
       ’s-Hertogenbosch, GMSP II

  PAGE  1 

