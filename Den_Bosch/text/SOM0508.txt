’s-Hertogenbosch

Vughterstraat 240-242

Kadastraal	: ’s Hertogenbosch, G-7236

Monumentnr.     : SOM0508

Huidige functie	: dubbel woonhuis	Bouwjaar	: XIXB, kern XVI-XVII

Architect	: 

Oorspr.functie	: woon-werkhuis

 

Verbouwingen	: 1920, 1978-1979

Archief		: Gemeente ’s-Hertogenbosch, afdeling BAM

Datum document: 10-04-2007



 

globale aanduiding van het perceel

Context

(Bouw)historie:

Vughterstraat 240-242 stond vroeger bekend onder de naam “De Gulden
Sterren” en staat op een diep perceel dat liep van de Vughterstraat
tot wat vroeger de Vughterstroom was. Achter de 19de-eeuwse gevel gaat
een oudere kern schuil. Uit archiefonderzoek blijkt dat het pand
Vughterstraat 240-242 ook meerdere malen gewijzigd is. Zo werd in 1920
de begane grond van het voorhuis en de voorgevel gewijzigd met een naar
de 19de-eeuwse verschijningsvorm verwijzende detaillering. In de jaren
1978 / 1979 / 1980 werd het geheel verbouwd tot een dubbel woonhuis.

Ligging:

Het pand ligt op een perceel aan de zuidelijke zijde van de
Vughterstraat op de voor Den Bosch kenmerkende smalle strookverkaveling
tussen straat en achterliggende Binnendieze (ter plaatse nu gedempt),
buiten de tweede stadsmuur uit de 14de eeuw. Oorspronkelijk liep het
perceel door tot aan de (nu gedempte) Dieze. Het voorhuis met vast
achterhuis staat op de kadastrale kaart van 1823 al ingetekend.
Tegenwoordig loopt de perceelgrens vrijwel midden in het pand, tussen
het voor- en achterhuis. Het achterhuis staat op perceel nummer G-7584.

Het geheel is onderdeel van een gevelwand met voornamelijk 19de eeuwse
gevels. Veel van deze panden aan de Vughterstraat hebben een oudere,
soms zelfs middeleeuwse, kern. Door de eeuwen heen is de Vughterstraat,
die in opzet een stadsuitbreiding uit de 14de eeuw is en vanuit het
zuiden van ’s-Hertogenbosch naar de Markt loopt, een belangrijke
uitvalsweg geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap):

Het pand heeft een voorhuis met een vast achterhuis en bestaat uit een
begane grond en een verdieping onder een zadeldak met een schild aan de
straat- en achterzijde. In dit dakschild is een (recente) dakkapel
geplaatst. Het dak is gedekt met rode Oud Hollandse pannen. 

Voorgevel:

De gepleisterde voorgevel is drie vensterassen breed en verraad een hoge
begane grond. Dit duidt op de (oorspronkelijke) aanwezigheid van een
middeleeuwse ruimte/balklaag. Op de begane grond is deze voorzien van
twee vensteropeningen en geheel links een ingang met een dubbele deur en
een 8-ruits bovenlicht. Recht van deze ingang bevinden zich twee
vensters met 10-ruits schuiframen. Zowel het kozijn van de ingang als de
vensterkozijnen in de begane grond zijn voorzien van een kraalprofiel.
De kozijnen van de drie vensters op de verdieping zijn voorzien van een
kwart hol profiel en bevatten 6-ruits schuiframen. Een kordonlijst vormt
visueel de scheiding tussen de twee bouwlagen. De gevel wordt afgesloten
door een eenvoudige gootlijst.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel is niet zichtbaar vanuit de openbare ruimte. Volgens een
opname uit 1978 echter is dit een gepleisterde gevel met op de begane
grond een 8-ruits schuifraam en een brede deur en op de verdieping twee
6-ruits schuiframen

Ruimtelijke indeling:

Volgens de tekeningen bestaat het voorhuis uit vier balkvakken en het
achterhuis uit drie. Beiden omvatten een hoge begane grond, een insteek,
een verdieping en een zolderverdieping. Op de begane grond is links over
de gehele lengte van het pand een gang gesitueerd. Uit een opname in
1978 blijkt dat het pand geen kelder heeft. Het voorhuis wordt door een
brandmuur van het achterhuis gescheiden.

Constructies:

Tijdens een opname van het gehele pand in 1978 is geconstateerd dat de
balklagen in het voorhuis bestaan uit vier vakken met eiken moer- en
kinderbinten. Bovendien was zowel op de begane grond als op de
verdieping een houtskelet aanwezig. Er is in deze periode vastgesteld
dat enkele muurstijlen en sleutelstukken nog aanwezig zijn. Tijdens
dezelfde opname is ook de kap bekeken. Deze bestaat uit drie eiken
dekbalkjukken met schaarspanten met balk uit latere tijd. De spanten
zijn voorzien van gehakte en enkele getrokken telmerken. Het achterste
juk en de sporen zijn gedeeltelijk vernieuwd.

Het achterhuis bestaat uit drie balkvakken met moer- en kinderbinten en
een strijkbalk. Op de verdieping zijn nog sporen gevonden van een
houtskelet. De kap (met schild aan de achterzijde) is ter plaatse van
het achterhuis opgebouwd uit eiken dekbalkjukken met gezaagde telmerken
en jongere schaarspanten met balk. De sporen zijn vernieuwd. 

Interieurelementen:

Het interieur van het woonhuis is door de tijd heen meerdere keren
gewijzigd. Tijdens de verbouwingen in 1920 en 1978/79 zijn intern de
plattegronden aangepast. 

Volgens de opname uit 1978 bevindt zich op de begane grond van het
achterhuis nog een schouw (XIXB) met daarnaast een wandkast (XVIIIB of
XIXA). 

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Samen met de belendende panden en de overige bebouwing (met voornamelijk
19de-eeuwse voorgevels) aan de Vughterstraat heeft het geheel een
ensemblewaarde. Stedenbouwkundige waarde is er tevens vanwege de ligging
op oude kavels, waarmee wordt verwezen naar de historische
verkavelingsstructuren in dit gedeelte van de binnenstad van
’s-Hertogenbosch. Vanwege de markante voorgevel heeft het pand ook
architectonische waarde.

2. Bouw- en/of kunsthistorische waarden

Het object heeft bouwhistorische waarde als 19e-eeuws woonhuis met een
oudere (XVI - XVII) kern. Het is een goed voorbeeld van een voorhuis met
vast achterhuis, waarvan de indeling in grote lijnen nog intact is. Het
pand bezit een vroeg 20ste-eeuwse historiserende pui met karakteristieke
details en materiaalgebruik, en ook intern zijn nog waardevolle
interieuronderdelen uit deze periode bewaard gebleven. Hierdoor heeft
het geheel een kunsthistorische waarde.

3. Cultuurhistorische waarden

Het object is een goed voorbeeld van relatief gaaf 19de-eeuws woonhuis
met bedrijfsruimte met een oudere kern. Het geheel is typerend voor de
bebouwing aan de Vughterstraat: panden met veelal laat 19de-eeuwse
gevels op smalle en diepe percelen die voornamelijk een woon-werk
bestemming hebben. Als representant van de ontwikkelingen in de tweede
helft van de 19de eeuw, toen vele oude huizen langs de belangrijkste
straten in Den Bosch geheel of gedeeltelijk werden vernieuwd, vaak in
samenhang met de nieuwe winkel- of bedrijfsfunctie, heeft het pand dan
ook cultuurhistorische waarde.

Het object Vughterstraat 240-242, bestaande uit een in kern
laatmiddeleeuws huis met vast achterhuis, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 240-242                         
       ’s-Hertogenbosch, GMSP II

  PAGE  4 

