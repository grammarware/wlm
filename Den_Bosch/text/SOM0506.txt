’s-Hertogenbosch

Vughterstraat 217

Kadastraal	: ’s Hertogenbosch, G-7579

Monumentnr.     : SOM0506

Huidige functie	: winkel-woning	Bouwjaar	: XIXB, oudere kern

Architect	: 

Oorspr.functie	: woon-werkhuis

 

Verbouwingen	: 1902, 1941

Archief		: Gemeente ’s-Hertogenbosch, afdeling BAM

globale aanduiding van het perceelContext

(Bouw)historie:

Het pand Vughterstraat 217 is in zijn huidige vorm grotendeels in de
19de eeuw ontstaan en stond vroeger bekend onder de historische naam
“De Swarte Bellaert”. Zoals bij veel panden aan de Vughterstraat het
geval is, is ook dit pand het resultaat van een 19de-eeuwse verbouwing
van een bestaand ouder pand. Waarschijnlijk is het in dezelfde periode
tot stand gekomen als het buurpand, nr. 213-215. De winkelpui is in 1902
gewijzigd en in diezelfde periode is er op het achterterrein een
smederij gebouwd. In 1941 is het winkel-woonhuis, vooral in het
interieur, gewijzigd.

Ligging:

Het pand ligt op een smal perceel aan de noordelijke zijde van de
Vughterstraat op de voor Den Bosch kenmerkende smalle strookverkaveling
tussen straat en achterliggende Westwal aan de Dommel, buiten de tweede
stadsmuur uit de 14de eeuw. Het perceel liep oorspronkelijk door tot aan
de Westwal. Het geheel is onderdeel van een gevelwand met voornamelijk
19de-eeuwse gevels. Veel van deze panden aan de Vughterstraat hebben een
oudere, soms zelfs middeleeuwse, kern. Door de eeuwen heen is de
Vughterstraat, die in opzet een stadsuitbreiding uit de 14de eeuw is en
vanuit het zuiden van ’s-Hertogenbosch naar de Markt loopt, een
belangrijke uitvalsweg geweest met grote economische activiteiten.
Vooral in het noordelijke gedeelte van de Vughterstraat, dicht bij de
Schapenmarkt en de Markt speelde de handel een grote rol. Hierdoor is de
hoofdbebouwing aan deze straat door de tijd heen sterk gewijzigd en
vernieuwd. Aan de linker kant wordt het gebouw begrensd door een
steegje, het Katerstraatje.

Beschrijving

Algemeen (hoofdvorm, kap):

Het hoekpand heeft een kelder, begane grond, verdieping en zolder. Het
geheel ligt op een rechthoekige plattegrond en heeft rechts (naar de
achtergevel gezien links) een smalle tweelaags aanbouw met een plat dak.
Het huis is gedekt met een zadeldak met gesmoorde Hollandse pannen. Aan
de voorzijde een schild met dakkapel.

Voorgevel:

De drie vensterassen brede voorgevel is gepleisterd. De indeling van de
pui is (van links naar rechts) als volgt: ingang tot de woning op de
verdieping, etalagevenster met 4-ruits bovenlicht en winkelingang. De
kozijnen van deze gevelopeningen dateren nog uit 1902. Het etalageraam
is nieuw, net als de deur van de woningingang. De winkelpui heeft nog
fraaie details, zoals de profilering in de houten pilasterverdeling
tussen de ingangen en het etalagevenster, een hardstenen plint en een
houten kroonlijst op consoles. De verdieping heeft drie vensters met
hardstenen lekdorpel en een bovenlicht met glas-in-lood. Zowel de ramen
als de kozijnen van deze vensters zijn vernieuwd. De gevel wordt
afgesloten door een gestuukte fries en een houten kroonlijst.

In het dakschild aan de voorzijde is een dakkapel opgenomen.

Zijgevels:

Enkel de linker zijgevel is zichtbaar vanuit de openbare ruimte. Deze is
opgetrokken in schoon metselwerk (XIX) en heeft ййn venster. Zowel het
kozijn als de ramen van dit venster zijn nieuw.

De rechter zijgevel is door belendende bebouwing (nr. 213-215) niet
zichtbaar en daarom niet opgenomen in de beschrijving.

Achtergevel:

De achtergevel (slechts voor een deel zichtbaar vanuit de openbare
ruimte) is opgetrokken in baksteen en gepleisterd. In de verdieping zit
een gevelopening met (gedeeld) bovenlicht. Ter plaatse van de zolder een
venster met draairamen en daarboven een kleiner venster. 

Ruimtelijke indeling: 

Op bouwtekeningen uit 1941 is de indeling van het pand als volgt
weergegeven: de begane grond is in geheel in gebruik als winkel. Tegen
de linker zijmuur bevindt zich een rookkanaal (1941) en tegen de rechter
zijmuur de opgang naar de bovenwoning. Het aanbouwtje is op de begane
grond in gebruik als kantoor. Op de verdieping zijn links de grotere
woonvertrekken gesitueerd en rechts de trap naar de zolder. Tegen de
linker zijmuur zijn in de woonvertrekken schouwen gemaakt (1941). Ook op
de zolder zijn woonvertrekken gemaakt. Op tekeningen uit 1902 is een
kelderingang zichtbaar. Op de tekeningen van 1941 is deze echter niet
meer aangegeven. Of het pand nog steeds is onderkelderd is niet
duidelijk.

Constructies:

Naar aanleiding van de bouwtekeningen uit 1941 kan het volgende
geconcludeerd worden: De doorsnede van het pand geeft in de kelder een
tongewelf aan. De balklagen zijn enkelvoudig. De kapconstructie bestaat
uit gordingen en sporen. 

Over de zijmuren is geen documentatie voorhanden. Waarschijnlijk heeft
het pand een gemeenschappelijke rechter zijmuur met het rechter
buurpand.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als hoekpand gelegen aan het Katerstraatje heeft het pand een
stedenbouwkundige waarde. Tevens vanwege de ligging op oude kavels,
waarmee wordt verwezen naar de historische verkavelingsstructuren in dit
gedeelte van de binnenstad van ’s-Hertogenbosch. De eenvoudige
19de-eeuwse lijstgevel met restanten van de 19de-eeuwse winkelpui
verkeert in een redelijke gave staat en heeft daarom een
architectuurhistorische waarde. Daarnaast heeft het gebouw samen met de
twee rechter buurpanden een ensemblewaarde.

2. Bouw- en/of kunsthistorische waarden

Het pand is grotendeels het resultaat van een verbouwing van een ouder
pand in de tweede helft van de 19de eeuw. Er bevinden zich nog elementen
van bouwhistorische waarde in het gebouw. Hierdoor heeft het pand
bouwhistorische waarde.

3. Cultuurhistorische waarden

Goed voorbeeld van een 19de-eeuws winkel-woonhuis dat zijn
oorspronkelijke functie behouden heeft. Het geheel is typerend voor de
bebouwing aan de Vughterstraat: panden met veelal laat 19de-eeuwse
gevels op smalle en diepe percelen die voornamelijk een woon-werk
bestemming hebben. Als representant van de ontwikkelingen in de tweede
helft van de 19de eeuw, toen vele oude huizen langs de belangrijkste
straten in Den Bosch geheel of gedeeltelijk van nieuwe voorgevels werden
voorzien, vaak in samenhang met de nieuwe winkelfunctie, heeft het pand
dan ook cultuurhistorische waarde.

Het object Vughterstraat 217, bestaande uit een goed bewaard gebleven
19de-eeuws winkel-woonhuis met mogelijk een oudere kern, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 217                             
          ’s-Hertogenbosch, GMSP II

  PAGE  1 

