’s-Hertogenbosch

Deutersestraat 25

Kadastraal	: ’s-Hertogenbosch, Q-0084

Monumentnr.	: SOM0542

Huidige functie	: woning	Bouwjaar	: circa 1890

Architect	: 

Oorspr.functie	: spoorwachterswoning

 

Verbouwingen	: 1985, 1995

Archief		: Gemeente ’s-Hertogenbosch, afdeling BAM

Datum document: 24-02-2009



globale aanduiding van het perceelContext

(Bouw)historie:

De min of meer achter begroeiing verscholen liggende voormalige
spoorwachterswoning nr. 39 aan de Deutersestraat bevindt zich in de
vroegere buurtschap Deuteren (De Honderd Morgen) en vormt tezamen met de
ernaast gelegen spoordijk een restant van het verdwenen spoorlijntje
tussen Den Bosch en Lage Zwaluwe. Dit lijntje stond bekend als de
Langstraatspoorlijn of het zogeheten Halve Zolenlijntje. De spoorlijn
leidde eertijds dan ook naar de Langstraat met zijn schoenindustrie.

De Langstraatspoorlijn werd in 1886-1890 aangelegd en bleef tot 1972 in
gebruik. In 1950 was de lijn al voor het personenvervoer gesloten, in
1972 kwam ook aan het goederenvervoer een einde. Daarna is de lijn
grotendeels verdwenen maar her en der zijn nog restanten te traceren.
Net als de spoorwachterswoning nr. 39 herinneren ook restanten als
viaducten, bruggenhoofden enz. nog aan het oude lijntje. Wachtpost 39
stond ten dienste van de bediening van de eertijds hiernaast gelegen
verdwenen spoorwegovergang in de Deutersestraat. Op redelijke afstand
bevindt zich de als een rijksmonument beschermde Moerputtenbrug die
eertijds eveneens deel uitmaakte van het tracй. 

De nummering van de diverse spoorwachterswoningen moet worden gezien
vanuit Lage Zwaluwe, oplopende tot aan Den Bosch. Wachtpost 39 lag niet
ver van het eindpunt van de route, het station van ‘s-Hertogenbosch.
Plaatsen die men langs de Langstraatspoorlijn  passeerde waren onder
andere Hooge Zwaluwe, Geertruidenberg, Waspik, Waalwijk en Vlijmen. 

De spoorwachterswoningen langs de route dateren uit omstreeks 1890 en
werden alle vergelijkbaar opgezet: ййnlaags en met een uitbouw met
afsteek langs de zijgevel. Ze zijn sober uitgevoerd, in Neorenaissance
met speklagen en segmentbogen. Door de brede dakoverstekken en de deels
verspringende opzet hebben ze de schilderachtige uitstraling die zo
karakteristiek is voor de ontwikkelingen rond 1900. 

Het onderhavige pand onderging in de loop van de tijd enkele
wijzigingen. Zo zijn in 1985 de plannen gemaakt voor een op de rechter
zijgevel aansluitende forse uitbouw met houtbeschot (Architektenburo
Th.J.A. Mickers, Den Bosch). In 1995 kreeg het pand zijn huidige
dakkapellen en dakramen. Voorheen ontving de zolder alleen via de in de
voor- en achtergevel gelegen vensters daglicht.  

Ligging:

Het pand is vrijstaand gelegen aan de westzijde van de Deutersestraat.
Deze straat maakt deel uit van een voormalige buurtschap net ten zuiden
van de Vlijmenseweg in het zuidwestelijke deel van Den Bosch. Van
hieruit slingert de Deutersestraat voort door het buitengebied van de
Moerputten. Bedoeld object is direct ten noorden van het tracй van de
grotendeels verdwenen Langstraatspoorlijn gelegen, tegen het talud van
de spoordijk.              

Beschrijving

Algemeen (hoofdvorm, kap):

De woning heeft een T-vormig grondplan, gebaseerd op een rechthoekige
hoofdmassa met een op de linker zijgevel aansluitende kleine uitbouw.
Aan de rechterzijde bevindt zich een in 1985 toegevoegd bouwdeel. Het
huis is ййnlaags en voorzien van een zolderverdieping onder een haaks
op de voorgevel gelegen, tamelijk breed overstekend zadeldak dat via een
afsteek aansluit op voornoemde kleine uitbouw. De dakdekking bestaat uit
gesmoorde kruispannen. Er zijn houten lijstgoten en dito windveren en
verder is er een bakstenen schoorsteen. Ook op de afsteek bevindt zich
een bakstenen schoorsteen. Het rechter dakschild is in 1995 voorzien van
twee houten dakkapellen. De gevels zijn gemetseld in bruine baksteen in
kruisverband en verlevendigd met speklagen in grijze verblendsteen.
Verder hebben de gevels een uitkragende bakstenen plint met een
waterlijst in profielsteen. De ramen, deuren en kozijnen zijn in hout
uitgevoerd. Op de begane grond zijn ze gevat onder bakstenen
segmentbogen met siermetselwerk in grijze verblendsteen.  

Voorgevel:

De op het noordoosten gerichte voorgevel bevat in het midden een venster
met een deels gewijzigde invulling. Naar de oorspronkelijke opzet
verwijzen de drie bovenlichten, die van elkaar worden gescheiden door
sober gelede verdeelstijlen. Het middelste bovenlicht heeft een
verticaalroede. Aan weerskanten van de vensterboog bevindt zich een
smeedijzeren staafanker. De op het dak aansluitende topgevel is langs de
dakoverstekken verlevendigd met siermetselwerk en bevat een
zoldervenster met tweemaal een dubbel draairaam. 

   

Zijgevels:

Op de linker zijgevel sluit in het midden voornoemde kleine uitbouw aan.
Aan de voorkant bevat deze een klein venster. De rechterzijde is
voorzien van een venster met een T-schuifraam en een bovenlicht met een
middenroede. Rechts van de uitbouw is de hoofdmassa voorzien van een
venster met een enkelruits schuifraam. Langs de gevelhoek is hier het
wachtpostnummer van de woning geschilderd.   

Achtergevel:

Aan de achterkant is de topgevel zonder bijzondere detaillering
uitgevoerd. Alhier een zoldervenster met een deels gewijzigde invulling.
 

Ruimtelijke indeling:

Er is geen nadere documentatie voorhanden.   

Constructies:

Zoals gebruikelijk in de ontstaansperiode en gestaafd door de
aanwezigheid van ijzeren muurankers heeft het pand een enkelvoudige
houten balklaag.  

Interieurelementen:

Het interieur is niet bezocht. Het interieur is mede beschermd voor
zover het monumentale waarden omvat.

Erf, bijgebouwen, diversen: 

Het pand bevindt zich op een bijbehorend terrein.   

Literatuur/bronnen:

Nijhof, E. (eindred.), Lijnen door het Brabantse land. 200 jaar
verkeersinfrastructuur in Noord-Brabant 1796-1996, Zwolle 1997

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Paddenburgh, L. van & Meene, J.G.C. van de, Spoorwegstations in
Nederland. Van Outshoorn tot Schelling en Van Ravesteyn, Antwerpen/
Deventer 1981

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005Motivering
voor plaatsing op de gemeentelijke monumentenlijst

1. Architectonische en stedenbouwkundige waarden

De vrijstaande spoorwachterswoning aan de Deutersestraat 25 heeft
situationele waarde als een markant en door zijn opzet en vormgeving
opvallend object aan de voet van de (voormalige) spoordijk langs
genoemde straat. Hier bevindt het bouwwerk zich op de rand van een
kleine buurtschap en het buitengebied langs de zuidwestzijde van Den
Bosch. Alhoewel het pand door begroeiing deels aan het zicht wordt
onttrokken, vormt het bouwwerk een verrassend element bij de overgang
naar het buitengebied.   

2. Bouw- en/of kunsthistorische waarden

De omstreeks 1890 gebouwde vroegere spoorwachterswoning heeft
architectuurhistorische waarde als een goed en in zijn uiterlijke
verschijningsvorm redelijk gaaf bewaard gebleven voorbeeld van ten
dienste van de spoorwegen staande utiliteitsbouw uit de late 19de eeuw.
Karakteristiek voor het in een historiserende trant vormgegeven
gebouwtje is de opzet met speklagen, segmentbogen en enig
siermetselwerk. Ondanks enkele latere wijzigingen is het authentieke
karakter goed herkenbaar gebleven.    

3. Cultuurhistorische waarden

Het bouwwerk heeft cultuurhistorische waarde als een voormalige
spoorwachterswoning langs de zogeheten Langstraatspoorlijn tussen Den
Bosch en Lage Zwaluwe. Van deze in 1972 opgeheven lijn bleven slechts
enkele restanten behouden, waaronder de naast de woning gelegen
spoordijk. In de gemeente ’s-Hertogenbosch herinnert deze voormalige
wachtpost nr. 39 nog altijd aan het verdwenen lijntje dat zowel voor
personen- als goederenvervoer een belangrijke betekenis heeft gehad. De
wachtpost stond ten dienste van de bediening van de eertijds hiernaast
gelegen spoorwegovergang. In zijn opzet en vormgeving weerspiegelt het
object de contemporaine ideeлn omtrent de uitvoering van dergelijke
gebouwtjes.     

Het object Deutersestraat 25, bestaande uit een voormalige
spoorwachterswoning uit omstreeks 1890, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Deutersestraat 25                             
         ’s-Hertogenbosch, GMSP II

  PAGE  3 

