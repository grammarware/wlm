’s-Hertogenbosch

Havensingel 3

Kadastraal	: ’s-Hertogenbosch, I-2087

Monumentnr.	: SOM0555

Huidige functie	: wonen	Bouwjaar	: 1898

Architect	: A.J. van Kempen

Oorspr.functie	: wonen

 

Verbouwingen	: 2007

Archief		: Gemeente ’s-Hertogenbosch, afdeling BAM

Datum document: 13-02-2009



globale aanduiding van het perceelContext

(Bouw)historie:

Het pand bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje-Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. 

De Havensingel waaraan het onderhavige pand is gelegen markeert de
oostgrens van ’t Zand en ligt parallel aan de Koninginnenlaan. De
singel dankt haar naam aan de langsgelegen haven die hier deel uitmaakt
van het riviertje de Dommel. Voor de uitleg van de stad vormde dit
riviertje er de westelijke stadsgracht van de vesting. Nog altijd
bevindt zich ten oosten van de Dommel de eertijds binnen de stadsmuren
gelegen Smalle Haven. Na het opheffen van de vestingfunctie is het
noordelijke deel van de Dommel dus omgevormd tot een veel bredere nieuwe
haven. De bocht in het zuidelijke deel – langs de Van der Does de
Willeboissingel – markeert het vroegere verloop van de stadsmuren in
de richting van het tegenwoordige Wilhelminaplein waar zich een bastion
bevond.  

Havensingel 3 behoort net als de vlakbij gelegen herenhuizen langs de
Stationsweg uit de late jaren 1890. Naast de ingang is nog altijd de
eerste steen te zien die er op 9 augustus 1898 is gelegd. Het was de
zesjarige A.L.Th. van Oorschot die deze steen legde, waarschijnlijk een
dochtertje of zoontje van de vishandelaar A. van Oorschot van wie bekend
is dat hij in 1910 kantoor hield in het naastgelegen pand op nr. 2. In
dat jaar wordt overigens de weduwe J.H. Nieuwenhuizen vermeld als
woonachtig op nr. 3. In 1928 was er J.W.A.M. van Rooij gevestigd en in
1943 J.P. Olderaan jr. Laatstgenoemde had toen op nr. 2 een handel in
gedistilleerd. 

Van architect A.J. van Kempen is bekend dat hij in 1910 gevestigd was
aan de Pensmarkt 26. Zeven jaar daarvoor had hij aan de Choorstraat het
verzekeringskantoor gebouwd waarin zich nu het bekende Museum Slager
bevindt. In 1926 schiep hij op de Muntel het in een recente periode
gesloopte woningbouwcomplex van Eigen Bezit. 

Genoemde voorbeelden getuigen van een stijlontwikkeling die gelijkop
ging met de architectuurhistorische ontwikkelingen. Het
woningbouwcomplex was uitgevoerd in een rationalistische trant met enige
invloed van de Amsterdamse School. Aan de Choorstraat is de invloed van
de Jugendstil te zien, gekoppeld aan een traditionele vormentaal.
Havensingel 3 is een markant voorbeeld van de Neorenaissance en voegt
zich op een harmonieuze wijze naar de belendende en eveneens in een
historiserende trant vormgegeven bebouwing. In zijn opzet vormt het
ontwerp een voortzetting van de representatieve gevelwanden langs de
Stationsweg. 

          

Karakteristiek is dan vooral de contrastwerking tussen de natuurstenen
detaillering en het in roodbruine baksteen uitgevoerde metselwerk. De
speklagen, sluitstenen en negblokken zijn terug te voeren op de
voorbeelden van de Hollandse Renaissance en hetzelfde geldt voor de
segmentbogen en het decoratieve dakhuis met topgeveltje. 

In 2007 vond een verbouwing plaats (architect E. van der Stoep, Oost-,
West- en Middelbeers). Nadat het pand jarenlang een kantoorfunctie had
gehad is het toen opnieuw als woning in gebruik genomen. Het authentieke
karakter is goed behouden gebleven en zelfs behield het pand zijn
originele ramen en voordeur.  

Ligging:

Het pand ligt aan de westzijde van de Havensingel, vlakbij de
aansluiting op de Stationsweg en de Wilhelminabrug waarmee deze weg
wordt verbonden met de aan de oostkant van de Dommel gelegen Visstraat.
Hier maakt het object deel uit van een aaneengesloten gevelwand tussen
de Stationsweg en de Havenstraat. De betreffende panden sluiten aan op
de rooilijn.    

Beschrijving

Algemeen (hoofdvorm, kap):

Het bouwwerk heeft een rechthoekige plattegrond en telt twee bouwlagen
en een zolderverdieping onder een afgeplat omlopend schilddak. De
dakschilden hebben een vernieuwde Maaslandse leidekking. Op het
voorschild sluit een vernieuwde houten lijstgoot aan. Hier bevindt zich
rechts een houten dakkapel met een ingesnoerde spits met zinkbekleding
en sierkorbelen. De dakkapel heeft een draairaampje met 4-ruits
roedenverdeling. Links is er een bakstenen dakhuis met een topgeveltje
met sierdetails. Het dakhuis bevat een rondboogvenster met een dubbel
draairaam met bovenlicht, verlevendigd met veelruits roedenverdeling. Op
het linker dakschild staat een hoge bakstenen schoorsteen. De voorgevel
is gemetseld in roodbruine baksteen in kruisverband en heeft hardstenen
plinten. De rijke detaillering omvat op de begane grond hardstenen
speklagen, dagkanten, diamantkoppen en sluitstenen. Op de
bovenverdieping heeft het pand zandstenen speklagen, negblokken en
sluitstenen. Een hoofdgestel met zandstenen sierconsoles en een uit
siermetselwerk bestaand fries vormt de gevelbeлindiging. De ingang en
vensters hebben een originele invulling, met vellingkantkozijnen en
schuiframen. Alle gevelopeningen zijn gevat onder een segmentboog met
sluitstenen. Met uitzondering van de ingangsportiek hebben ze een
boogtrommel met siermetselwerk. 

      

Voorgevel:

De asymmetrisch ingedeelde voorgevel heeft een breedte van drie
vensterassen. Links bevinden zich twee vensters met aan de onderzijde
een decoratief gevelpaneel. De hardstenen dagkanten markeren de tussen
de gevelopeningen gelegen geveldammen. Waar de gevel ter hoogte van de
rechter as licht terugwijkt bevindt zich de ingangsportiek die is
opgenomen in een hardstenen gevelveld. Via een trapje leidt de portiek
naar de hoofdingang, met een paneeldeur met deurraampjes met
smeedijzeren sierroosters. Boven het kalf bevindt zich een enkelruits
(zonder roedenverdeling) bovenlicht. Links van de portiek bevat de hier
gelegen speklaag een gevelsteen met inscriptie (1898). Op de verdieping
zijn er drie vensters waarvan de twee linker exemplaren zijn gekoppeld.
Decoratieve geveldammen markeren hier de hoeken van het risalerende deel
van de gevel. Voornoemd dakhuis ligt in het verlengde van de tussen de
gekoppelde vensters gelegen dam.     

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

Het pand heeft een voor herenhuizen karakteristieke klassieke indeling
met een opzij gelegen gang met trappenhuis en aan ййn zijde daarvan
gelegen hoofdvertrekken. Op de begane grond zijn deze en suite.  

 

Interieurelementen

Het is niet bekend in hoeverre er nog originele interieurelementen
aanwezig zijn. Uitgaande van de verbouwingstekeningen uit 2006-2007
bleven de originele schoorsteenmantels, binnendeuren en trap behouden.
Het interieur is mede beschermd voor zover het monumentale waarden
omvat.

 

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Havensingel 3 heeft stedenbouwkundige waarde vanwege de
samenhang met de historische gebouwde omgeving die dateert uit omstreeks
1900. Het pand maakt deel uit van een grotendeels gave historische
gevelwand uit de late 19de eeuw met representatieve herenhuis- en
bedrijfsarchitectuur. Deze vormt een voortzetting van de monumentale
gevelwanden langs de Stationsweg. Tezamen met de belendende historische
bebouwing, het water van de Dommel en de bij de aansluiting op de
Stationsweg gelegen Wilhelminabrug maakt het onderhavige object deel uit
van een waardevol ensemble.   

2. Bouw- en/of kunsthistorische waarden

Het in 1898 door de Bossche architect A..J. van Kempen gebouwde pand is
een goed en gaaf voorbeeld van een herenhuis uit de late 19de eeuw.
Karakteristiek voor dit in Neorenaissancetrant vormgegeven ontwerp is de
rijke natuurstenen detaillering met speklagen, diamantkoppen en
sluitstenen. Mede doordat het pand gaaf behouden is gebleven –
inclusief de originele voordeur en vensterinvullingen – geeft dit
herenhuis een goede indruk van de stijlontwikkeling in het oeuvre van de
voor Den Bosch belangrijke architect Van Kempen.    

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit de periode omstreeks 1900. Het
bouwwerk geeft een goede indruk van de wijze, waarop de middenklasse in
deze periode was gehuisvest. Daarnaast verwijst het pand, als onderdeel
van de representatieve bebouwing in de wijk ’t Zand naar de laat 19de-
en vroeg 20ste- eeuwse ontwikkelingen in ’s-Hertogenbosch toen deze
wijk in het kader van de eerste (moderne) uitleg van de stad werd
aangelegd en ontwikkeld. Net als de monumentale herenhuizen aan de
nabijgelegen Stationsweg behoort het object tot de bebouwing uit de
beginperiode van de wijk.   

Het object Havensingel 3, bestaande uit een herenhuis uit 1898, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Havensingel 3                                 
            ’s-Hertogenbosch, GMSP II

  PAGE  4 

