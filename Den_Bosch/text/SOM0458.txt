’s-Hertogenbosch

Lagelandstraat 17a-19a-19, Cederstraat 23

Kadastraal	: ’s-Hertogenbosch, C-1636

Monumentnr.	: SOM0458

Huidige functie	: vluchtelingenwerk	Bouwjaar	: 1939

Architect	: niet bekend

Oorspr.functie	: school

 

Verbouwingen	: 1973

Archief		: Gemeente ’s-Hertogenbosch, afdeling BAM

Datum document: 16-02-2009



globale aanduiding van het perceelContext

(Bouw)historie:

Het voormalige schoolgebouw bevindt zich in de Graafsebuurt
(Hinthamerpoort). Tezamen met een wijk als de Muntel en de Bossche Pad
behoort de Graafsebuurt tot de noordoostelijke stadsuitbreidingen uit de
periode van het interbellum. Om de woonomstandigheden van de toenmalige
krotbewoners in de Bossche binnenstad te verbeteren werden al voor de
Eerste Wereldoorlog nieuwe uitbreidingsplannen opgesteld die zouden
resulteren in de nieuwe arbeiderswijken ten noorden van het riviertje de
Aa en rondom de Graafseweg. De Hinthamerpoort was al in 1920 bouwrijp en
een jaar later gold dit ook voor de Muntel en de Bossche Pad. Zoals
gebruikelijk bij de Bossche stadsuitbreidingen moesten de terreinen
worden opgehoogd en nog altijd is in het bij de Graafsebuurt gelegen
Prins Hendrikpark de IJzeren Vrouw te vinden, een zandwinningsplas
genoemd naar de eertijds gebruikte baggermachine. 

In de loop van het interbellum werden de nieuwe wijken volgebouwd met
hoofdzakelijk arbeiderswoningen. Op de Hinthamerpoort verrezen zowel
woningen met hellende als platte daken. Karakteristiek zijn hier onder
meer de vlakke en direct aan de straat gelegen gevelwanden. De
Lagelandstraat waaraan zich het onderhavige object bevindt vormt er een
verbindingsas die haaks op de Graafseweg aansluit en die aan de
zuidzijde wordt omzoomd door bebouwing uit de jaren 1930. Aan de
noordzijde is hier evenwel naoorlogse bebouwing te zien. Dit deel van de
Graafsebuurt is een ‘kind van de woningnood’. Hier zijn in hoog
tempo rijen eengezinswoningen gebouwd. 

Het tegenwoordig voor het vluchtelingenwerk in gebruik zijnde gebouw aan
de Lagelandstraat 17a-19a-19 is in 1939 gebouwd als de Sint
Willibrordusschool, een r.k. lagere school voor jongens. De naam van de
architect is vooralsnog niet bekend (het ontwerp toont verwantschap met
de St.-Aloysiusschool aan de Staringstraat in Tilburg, een gebouw uit
1938 waarvan de architect evenwel evenmin bekend is). Het bouwwerk is
uitgevoerd in de traditionalistische stijl van de Delftse School.
Karakteristiek is dan vooral de op de klassieke Hollandse bouwkunst
gebaseerde ambachtelijke vormgeving, met in roodbruine handvormsteen
gemetselde gevels en zadeldaken die met keramische pannen zijn gedekt. 

De op basis van de theorieлn van de Delftse hoogleraar M.J. Granprй
Moliиre (1883-1972) ontstane Delftse School vormde een reactie op de
modernistische door massieve vormen en platte daken gekenmerkte
bouwkunst. Juist door terug te grijpen op ambachtelijke materialen en
traditionele vormen zou een nieuwe architectuur kunnen worden geschapen
waarin geborgenheid en gemeenschapsgevoel op een adequate wijze tot hun
recht zouden kunnen komen. Vanuit deze optiek was de Delftse School een
‘katholieke stijl’ bij uitstek. 

De vroegere Willibrordusschool is hiervan een goed voorbeeld en laat
bovendien zien hoezeer de ‘Delftenaren’ de traditionele vormentaal
wisten te koppelen aan efficiлnte moderne materialen. Dit laatste
blijkt dan vooral uit de stalen ramen en de betonnen vensterlijsten.  

In de loop van de tijd is het authentieke karakter goed behouden
gebleven. Uit 1972-1973 dateren de plannen voor een kleine verbouwing
aan de achterkant (N.V. Architekten- en Ingenieursboro Van Halteren Van
Roggen uit Den Bosch).          

Ligging:

Het object ligt aan de zuidwestzijde van de Lagelandstraat. Deze door
een gebogen tracй gekenmerkte weg vormt een verbindingsas tussen de
Graafseweg in het noorden en de Merwedelaan in het zuiden. Aan de
zuidwestzijde van de Lagelandstraat bevindt zich vooroorlogse bebouwing,
ten noorden ervan is de naoorlogse bebouwing te zien. Het onderhavige
object ligt op de hoek van de Cederstraat en sluit direct aan op de
rooilijn. Aan de achterkant bevindt zich een bijbehorend schoolplein.   

Beschrijving

Algemeen (hoofdvorm, kap):

Het bouwwerk heeft een in hoofdzaak rechthoekige plattegrond.  De
bouwmassa is tweelaags en voorzien van een zolderverdieping onder een
breed overstekend zadeldak dat evenwijdig loopt aan de voorgevel. Omdat
het voorschild verder naar beneden is doorgestoken is het dak  hier
gezwenkt van opzet. Hetzelfde geldt voor het zadeldak van de ййnlaags
uitbouw die op de rechter kopgevel aansluit. De dakschilden zijn gedekt
met roodkeramische verbeterde Hollandse pannen met bijbehorende vorsten.
Ze hebben kepervormige houten goten die worden ondersteund door de
kapsporen. Een lage ventilatiebeuk bevindt zich op de nok van de
hoofdkap. Op het achterschild van deze kap zijn twee brede en twee
smalle houten dakkapellen gesitueerd. Verder is er een bakstenen
schoorsteen. Het metselwerk van de gevels bestaat uit roodbruine
handvormsteen in Noors verband en met licht verzonken voegen. De
vensters zijn opgenomen in betonnen kaders. 

 

Voorgevel:

De asymmetrisch ingedeelde voorgevel (noordoostzijde) heeft een breedte
van acht vensterassen (voornoemde uitbouw niet meegerekend). Links is de
hoofdingang gesitueerd. 

De ingang is opgenomen in een betonnen portiek met een luifel en
afgeschuinde dagkanten. De dubbele deur onderging wijziging. Boven de
luifel heeft de ingang een getoogd bovenlicht met aanzetstenen. De
ingangspartij vormt een onderbreking van een reeks gangvensters die
alternerend uit enkelvoudige en gekoppelde vensters bestaan. Ze bevatten
stalen ramen met roedenverdeling. Uiterst rechts is er een ingang met
een gewijzigde invulling. Op de verdieping is er een vergelijkbare
vensterreeks. Hier vormt een in een dakhuis met zadeldak doorgestoken
hoog venster boven de hoofdingang de onderbreking van de reeks. Boven
het venster is het dakhuis verlevendigd met een blinde oculus. 

     

Zijgevels:

Aan de rechterzijde (noordwestzijde) sluit op het pand een uitbouw aan.
Aan de kopzijde is deze grotendeels blind, met uitzondering van enkele
kleine vensters uiterst links en een bovenin gelegen oculus met een
stalen raampje. De oculus is voorzien van een betonnen watersleuf en
dito sluitsteen. Aan de voorzijde van de school heeft de uitbouw een
gekoppeld venster. Aan de kant van het schoolplein is er een hoog en
breed lokaalvenster. 

Aan de linker kopzijde (zuidoostzijde) sluit op de school een ййnlaags
uitbouw met een lessenaarsdak aan. In de hoofdmassa bevindt zich een
hoog trappenhuisvenster met een stalen raam met glas-in-lood. Het
venster is gevat in een betonnen kader met onderin een strook
siermetselwerk. Uiterst rechts bevat de gevel onder meer een oculus als
aan de rechterzijde van het gebouw. 

Achtergevel:

De achtergevel (zuidwestzijde) van de hoofdmassa heeft zowel op de
begane grond als boven drie lokaalvensters. Elk venster vormt een
koppeling van drie hoge stalen ramen met roedenverdeling. De ramen zijn
elk gevat in betonnen lijsten. Uiterst rechts is er een niet
oorspronkelijke uitbouw, aansluitende op een achteringang met een
getoogd bovenlicht als bij de hoofdingang. Op de verdieping bevindt zich
hier nog een gekoppeld venster als aan de voorkant van het gebouw.    

Ruimtelijke indeling:

De school is opgezet volgens het corridortype. Langs de voorgevel
bevinden zich de verbindingsgangen die bereikbaar zijn via een links
(oostzijde) in het gebouw gelegen hal met trappenhuis. De klaslokalen
zijn aan de achterkant gesitueerd.    

 

Interieurelementen

Het interieur is niet bezocht. Het interieur is mede beschermd voor
zover het monumentale waarden omvat.

 

 

Erf, bijgebouwen, diversen:

Het schoolplein wordt omgeven door tegelijk met het gebouw gerealiseerde
muren in roodbruine handvormsteen en met een gemetselde ezelsrug langs
de bovenzijde. Aan de zuidoostzijde van het schoolplein bevindt zich
hierin een oorspronkelijke doorgang met een rondboog. 

Verder zijn er twee langs het schoolplein gesitueerde loodsen. Hiervan
is de aan de noordwestzijde gelegen loods voorzien van een zadeldak met
roodkeramische pannendekking. Deze oorspronkelijk open loods is later
dichtgebouwd. 

Geheel achteraan op het schoolplein staat een forse plataan. 

   

Literatuur/bronnen:

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Lagelandstraat 17a-19a-19 heeft stedenbouwkundige waarde
vanwege de samenhang met de historische gebouwde omgeving. Het bouwwerk
maakt deel uit van een strook met uit de jaren 1930 daterende bebouwing
langs de zuidzijde van de Lagelandstraat, een straat die de
scheidingslijn vormt tussen de voor- en naoorlogse bebouwing in de
Graafsebuurt. Hier heeft het vrijstaande schoolgebouw door zijn markante
opzet met een in roodbruine baksteen gemetselde bouwmassa, in
betonlijsten opgenomen stalen ramen en opvallende onderdelen als een in
een portiek met luifel opgenomen ingang en een op de roodgedekte kap
aansluitend dakhuis belangrijke beeldbepalende waarde.   

2. Bouw- en/of kunsthistorische waarden

Het in 1939 gebouwde object is een wat betreft de uiterlijke
verschijningsvorm goed en gaaf voorbeeld van een schoolgebouw uit de
periode net voor de Tweede Wereldoorlog. Karakteristiek voor dit in de
traditionalistische trant van de Delftse School vormgegeven ontwerp is
de ambachtelijke opzet met gevels in handvormsteen, een forse kap met
keramische dekking en diverse andere verwijzingen naar de traditionele
Hollandse bouwkunst. Karakteristiek voor de contemporain-moderne
ontwikkelingen is de toepassing van betonnen vensterlijsten en stalen
ramen.    

3. Cultuurhistorische waarden

Het gebouw heeft cultuurhistorische waarde als een markant voorbeeld van
volgens het corridortype opgezette scholenbouw uit het late interbellum.
Door de vormgeving in Delftse Schoolstijl weerspiegelt het gebouw de
contemporaine ideeлn over ‘gemeenschapsgevoel en geborgenheid’
zoals die door deze architectuurstroming werden uitgedragen en
karakteristiek waren voor een typisch ‘katholieke stijl’. Als een
voormalige r.k. lagere school verwijst het gebouw naar de
sociaal-historische ontwikkelingen in de Graafsebuurt en heeft het
object voor menige (oud-)buurtbewoner herkenningswaarde.   

Het object Lagelandstraat 17a-19a-19, bestaande uit een voormalig lagere
schoolgebouw uit 1939, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Lagelandstraat 17a-19a-19                     
   ’s-Hertogenbosch, GMSP II

  PAGE  4 

