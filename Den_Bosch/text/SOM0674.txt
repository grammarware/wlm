’s-Hertogenbosch

Snellestraat 9

Kadastraal	: ’s Hertogenbosch, G-7205

Monumentnr.     : SOM0674

Huidige functie	:  woning-galerie	Bouwjaar	: ca. 1865, kern XVI

Architect	: 

Oorspr.functie	: woon-werkhuis

 

Verbouwingen	: 1985

Archief		: Gemeente ’s-Hertogenbosch, afdeling BAM

Datum document: 10-10-2007



 

globale aanduiding van het perceel

Context

(Bouw)historie:

Het pand Snellestraat 9 dateert oorspronkelijk uit de 16de eeuw en is in
de tweede helft van de 19de eeuw verbouwd en voorzien van een nieuwe
lijstgevel aan de Dieze zijde. Het gebouw was oorspronkelijk een
achterhuis van Schapenmarkt 29-31 en is gebouwd op de kademuur
(voorgevel) en de stadsmuur (achtergevel). In het pand zijn diverse
elementen van de oude 16de-eeuwse kern bewaard gebleven (kelder,
restanten houtskelet, balklagen), en ook onderdelen van de oudste
stadsmuur zijn nog aanwezig. Zo is er tijdens een bouwhistorisch
onderzoek in 1993 in de linker achterhoek een poer aangetroffen van de
stadsmuur. Deze muur maakt ter plaatse van de linker zijmuur van het
pand een knik. In 1985/1986 is het pand geheel gerestaureerd en in 1997
heeft er een interne verbouwing plaatsgevonden. Tijdens deze verbouwing
is de trap van de rechter hoek tegen de achtergevel centraal tegen de
achtergevel verplaatst. Het gebouw is tegenwoordig in gebruik als
galerie en woonhuis.

Ligging:

Het pand ligt aan de noordoostelijke zijde van de Snellestraat en heeft
als ййn van de weinige panden aan de Snellestraat geen overkluizing
over de Dieze. Deze stroomt voor het pand langs. Hierdoor is het pand
terugliggend in rooilijn. De voorgevel van het gebouw staat op de
kademuur en de achtergevel op de restanten van de eerste stadsmuur. In
verschillende periodes is er voor het pand, over de Dieze, wel bebouwing
geweest. Zo stond er in 1780 een huisje genaamd “Maas en Waal” en
werd er in 1930 een transformatorhuisje gebouwd. Oorspronkelijk stond er
voor het pand een uitbouw die op houten palen rustte. De ouderdom van
deze uitbouw is niet bekend. Op de kadastrale minuut van 1823 is er ter
plaatse van de Dieze geen bebouwing. Het pand werd in die periode wel al
ontsloten door een brug over de Dieze. Op dezelfde plek is ook nu een
brug. Het pand is op het (voormalige) achtererf van Schapenmarkt 29-31
gebouwd. Deze situatie is nog zichtbaar op de kadastrale minuut van
1823. Het gebouw vormt ook de straatafsluiting van de tegenoverliggende
Stoofstraat.

Het gedeelte van deze straat tussen de Schapenmarkt en de
Minderbroedersstraat had oorspronkelijk geen naam. De reden hiervoor kan
gelegen zijn in de functie als achterstraat van de huizen aan de
Schapenmarkt. De straat loopt langs de eerste stadsmuur en de
Binnendieze, die hier de functie van stadsgracht had. De straat heeft in
de loop der tijd verschillende namen gehad. Pas in de tweede helft van
de 17de eeuw, mogelijk toen er meer huizen over de Binnendieze werden
gebouwd, kreeg ook dit deel van de straat de naam Snellestraat, vernoemd
naar een pand aldaar, “de Drie Snellen”.

Beschrijving

Algemeen (hoofdvorm, kap):

Het pand beslaat een rechthoekige plattegrond en omvat een onderkelderde
begane grond, twee verdiepingen en een zolder onder een schilddak met
gesmoorde Hollandse pannen. In het dakvlak aan de voorzijde zijn drie
dakvensters opgenomen. Het perceel is volledig bebouwd.

Voorgevel:

De drie vensterassen brede voorgevel is gepleisterd en voorzien van
schijnvoegen. De gevel grenst direct aan de Dieze en loopt dus door tot
onder het maaiveld. Op kelderniveau zit ййn smal venster met
diefijzers. In het muurvlak onder de brug zijn hardstenen elementen
zichtbaar. Dit zijn oude wateruitlaten. De begane grond bevat links twee
vensters met hardstenen lekdorpel en een enkel raam met vast kalf en een
bovenlicht. Rechts hiervan ingang met inrijdeuren. Deze ingang wordt
ontsloten door een brug over de Dieze. Op de eerste verdieping zijn drie
vensters met hardstenen lekdorpel, dubbele draairamen, vast kalf en een
bovenlicht. Deze vensters worden herhaald op de tweede verdieping. Het
centrale venster bevat hier openslaande deuren en geeft toegang tot een
balkon. Alle kozijnen met lekdorpels en ramen zijn vernieuwd tijdens de
verbouwing in 1985-1986.

Zijgevels:

Het pand wordt aan beide zijden begrensd door bebouwing.

Achtergevel:

Het pand wordt aan de achterzijde begrensd door bebouwing. 

Ruimtelijke indeling:

In een rapport uit 1997 wordt het volgende gezegd over de ruimtelijke
indeling van het pand: De kelder heeft een tongewelf parallel aan de
voorgevel en is toegankelijk via een trap tegen de achtergevel. De
begane grond is in gebruik als atelier, de eerste verdieping fungeert
als kantoor en op de tweede verdieping en de zolder zijn de
woonvertrekken. Op alle bouwlagen ligt de trap tegen de achtergevel.

Constructies:

Met betrekking tot de constructies van het pand wordt er in het rapport
uit 1997 het volgende gezegd: De rechter en linker zijmuur van de
tongewelfde kelder vallen binnen de muren van de begane grond. Tijdens
het onderzoek is ter plaatse van de rechter zijmuur een osendrop
aangetroffen. De eerste verdiepingsbalklaag bestaat uit drie vakken met
eiken moer- en kinderbalken. De moerbalken liggen haaks op de voorgevel
en zijn voorzien van telmerken en timmermansmerken. In de moerbalken
zijn sporen te zien van een verdwenen houtskelet. In de achtergevel is
een sleuf aangetroffen met oorspronkelijke hoekverbanden. De muurstijl
heeft hier geheel of gedeeltelijk in de muur gezeten. De kinderbalken
liggen in de moerbalken. Tegen de linker zijmuur zit een strijkbalk
welke in het midden onderbroken wordt. Mogelijk heeft hier een
rookkanaal gelopen. Ter plaatse van de rechter zijgevel zit een
raveling, waarschijnlijk bedoeld als hijsluik. In de rechter zijmuur zit
een dichtgezet raam en een deur. De tweede verdiepingsbalklaag is
enkelvoudig en dateert uit de 19de eeuw. In de rechter zijmuur zitten
twee balkanker van het rechter buurpand. De zolderbalklaag bestaat uit
drie vakken moer- en kinderbalken. Ook hier zijn in de moerbalken
restanten aanwezig van een verdwenen houtskelet. In de voorgevel is
alleen het pengat van het korbeel en de muurstijl nog aanwezig.
Hoogstwaarschijnlijk bestond de voorgevel uit een uitkragende houten
gevel. Tijdens de verstening van de gevel zijn de moerbalken hier
ingekort. Ter plaatse van de achtergevel zijn zowel het pengat ten
behoeve van het korbeel en de muurstijl nog aanwezig. De rechter
moerbalk heeft twee vaste sleutelstukken. Deze hebben een versiering met
zaagsneden met halfronde banen met daarin gutssteken. De linker moerbalk
heeft twee losse sleutelstukken waarfan de achterste is verdwenen. In
het linker balkvak zijn de kinderbalken grotendeels vernieuwd. De
kinderbalken liggen zowel links als rechts in de zijmuur. De kap is in
1997 geheel vernieuwd.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Het perceel is geheel bebouwd. Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Snellestraat 9 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Bovendien is het pand deels gebouwd op restanten
van de eerste stadsmuur. Omdat het gebouw niet over de Dieze heen is
gebouwd maar terugligt tot achter de Dieze, vormt het pand een zeer
beeldbepalend element in deze gevelwand aan de Snellestraat. 

2. Bouw- en/of kunsthistorische waarden

Het pand heeft een hoge bouwhistorische waarde vanwege de waardevolle
16de-eeuwse kern, waarvan de kelder, muurwerk en balklagen behouden zijn
gebleven. Daarnaast is het van belang vanwege de nog aanwezige fundering
van de eerste stadsmuur uit het eerste kwart van de 13de eeuw.

3. Cultuurhistorische waarden

Als in hoofdvorm goed bewaard gebleven 16de-eeuws woon-werkhuis, gebouwd
op de restanten van de eerste stadsmuur, heeft het pand
cultuurhistorische waarde. Daarnaast heeft het cultuurhistorische waarde
als representant van de ontwikkelingen in de tweede helft van de 19e
eeuw, toen vele oude huizen in de binnenstad van Den Bosch geheel of
gedeeltelijk werden vernieuwd en vaak van nieuwe voorgevels werden
voorzien.

Het object Snellestraat 9, bestaande uit een in kern 16de- eeuws
woon-werkhuis dat gebouwd is op restanten van de eerste stadsmuur en de
kademuur van de Dieze,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Snellestraat 9                                
              ’s-Hertogenbosch, GMSP II

  PAGE  1 

