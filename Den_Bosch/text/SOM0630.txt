’s-Hertogenbosch

Koningsweg 45-47

Kadastraal	: ’s-Hertogenbosch, I-1065

Monumentnr.	: SOM0630

Huidige functie	: atelierwoningen	Bouwjaar	: 1909

Architect	: C. Hartman

Oorspr.functie	: wonen

 

Verbouwingen	: 1995

Archief		: Gemeente ’s-Hertogenbosch, afdeling BAM

Datum document: 01-06-2010



globale aanduiding van het perceelContext

(Bouw)historie:

Het object bevindt zich in de wijk ’t Zand die zich ten westen van de
Bossche binnenstad bevindt. ’t Zand vindt zijn oorsprong in de late
19de eeuw toen Den Bosch na het opheffen van de vestingfunctie kon
worden uitgelegd. Op basis van de plannen van stadsarchitect  F.M.L.
Kerkhoff werd in 1889 begonnen met de aanleg van de nieuwe wijk die in
hoofdzaak bestemd was voor villabouw. Nog voor het opheffen van de
vestingfunctie (1874) was er overigens een station gerealiseerd, toen in
1868 de nieuwe spoorlijn Utrecht-’s-Hertogenbosch-Eindhoven feestelijk
in gebruik werd genomen. De wijk ’t Zand diende door haar opzet en
villabebouwing een monumentale entree te vormen voor de stad.  

Nog altijd blijkt dit bijvoorbeeld uit de door neorenaissancistische
herenhuizen omzoomde Stationsweg die vanaf het station naar het
stadscentrum leidt. Tezamen met de Oranje Nassaulaan en de
Koninginnenlaan vormt de Koningsweg er een haaks op de Stationsweg
gelegen boulevard waarlangs zich eveneens reeksen herenhuizen bevinden.
De in 1903 geplaatste Drakenfontein (architect J. Dony) markeert het
kruispunt van deze boulevard en de Stationsweg. Verder zorgen het aan de
boulevard gelegen Julianaplein en Emmaplein voor een levendige
onderbreking

van het tracй. 

Het onderhavige bouwwerk sluit aan de rechterzijde aan op de gebouwen
van de voormalige melkfabriek Sint-Jan waarvoor de eerste steen in 1908
is gelegd. Deze fabriek – waarvan ook de karakteristieke schoorsteen
behouden is gebleven – was de eerste melkinrichting in Den Bosch en
heeft op deze locatie tot na de Tweede Wereldoorlog bestaan. Toen het
pand leeg kwam is er de speelgoedgroothandel Van Summeren gevestigd. In
de jaren 1980 werd het leeggekomen complex gekraakt en tegenwoordig
bevindt zich hier een kunstenaarscollectief (Melkfabriek Kunstenaars),
met woningen en ateliers. Het was het Architectuur en Design bureau AD
uit de Vughterstraat dat het fabriekscomplex in 1995 omwille van deze
functie omvormde. Opvallend is vooral de roze kleur waarin de gevels
zijn overgeschilderd. Deze overschildering doet enigszins afbreuk aan de
monumentale waarde/

Het naastliggende pand met beneden- en bovenwoning op de nrs. 45-47
dateert uit 1909 en is ontworpen door C. Hartman, een architect waarover
vooralsnog geen nadere gegevens voorhanden zijn. Alhoewel het object
tegenwoordig deel uitmaakt van het omgevormde fabriekscomplex en er ook
hier atelierwoningen zijn gerealiseerd, heeft het van oorsprong
waarschijnlijk geen relatie gehad met de fabriek. Het is bekend dat de
respectievelijke directeurs van de melkinrichting op nr. 43 woonden. Het
naastliggende pand zal dan ook niet als een directeurswoning zijn
gebouwd, temeer omdat het hier om een beneden- en bovenwoning gaat. 

Net als bij de overige in de vroege 20ste eeuw langs de Koningsweg
gerealiseerde bebouwing gaat het om een ontwerp in een
traditionalistische trant. Karakteristiek is dan vooral de opzet met
speklagen, een hoektorentje en een hangende erker waarboven zich een
inpandig balkon bevindt. Net als de vroegere melkfabriek is ook hier de
gevel later in rose en grijs overgeschilderd, maar ditmaal in
‘negatief’ ten opzichte van het fabrieksgebouw. Ditmaal is juist de
detaillering rose en zijn de gevelvlakken grijs geverfd. Vooral door de
overschildering oogt de voorgevel als een architectonische eenheid met
de vroegere melkfabriek. Alhoewel het merendeel van de deuren en ramen
werd vernieuwd, is het authentieke karakter van het pand goed bewaard
gebleven en vormt het tezamen met het fabriekscomplex een opmerkelijk en
waardevol ensemble op de hoek van de Guldenvliesstraat. 

    

Ligging:

Het pand maakt deel uit van de aaneengesloten en uit historiserende
panden bestaande gevelwand aan de westzijde van de Koningsweg, in het
gedeelte tussen de Guldenvliesstraat (n.) en de Lekkerbeetjesstraat
(z.). Rechts sluit het pand aan op de voormalige melkfabriek Sint-Jan
die omhoekt langs de Guldenvliesstraat. Schuin aan de overzijde sluit de
Enckevoirtstraat aan op de Koningsweg.      

Beschrijving

Algemeen (hoofdvorm, kap):

Het pand heeft een in hoofdzaak rechthoekige plattegrond, met een op de
achtergevel aansluitende uitbouw. De bouwmassa telt drie bouwlagen en
heeft een plat dak. Het later grijs overgeschilderde metselwerk bestaat
uit baksteen in kruisverband. De later rose overgeschilderde
geveldetaillering is vermoedelijk gepleisterd. Ramen, deuren en kozijnen
bestaan uit hout.  

Voorgevel:

Deze langs de Koningsweg gelegen gevel heeft een breedte van twee
vensterassen, waarvan de linker as een torenachtig hoekrisaliet met een
mansarde vormt. De mansarde is gedekt met gesmoorde Tuiles-du-Nord. Een
uitkragende donkergrijs geschilderde plint vormt de aanzet van de gevel.
Speklagen verlevendigen de gevel, welke rechts van de toren wordt
beлindigd door een met cement beraapte decoratieve borstwering. Een
eveneens gecementeerde lijst met een timpaanachtige verspringing vormt
de beлindiging van het risaliet. 

Op de begane grond bevindt zich links een inpandige portiek met de
dubbele toegang van beide woningen, elk met een vernieuwde voordeur. Een
tussen sierconsoles gelegen strek markeert de bovenzijde van de portiek.
Rechts hiervan zijn er twee vensters met een vernieuwd raam. Ook hier
aan de bovenzijde  een strek. Hierboven markeert een hangende erker de
betreffende vensteras. Deze is uitgevoerd in hout en ligt ingeklemd
tussen twee kwartronde sierbalkonnetjes met een uit balusters bestaande
balustrade. De erker is voorzien van een dubbel draairaam en wordt
geflankeerd door twee nevenlichten. 

Bovenlichten met glas-in-lood vormen de bovenzijde van de erkerpartij.
Links ervan, in het torenrisaliet, is een venster gelegen. Alhier
vernieuwde ramen en aan de bovenzijde een strek. De derde bouwlaag bevat
links twee kleine gekoppelde vensters, elk onder een spitsboog en
verlevendigd met een omkadering in blokverband. De vensters markeren de
overgang naar de bovenste geleding van de hoektoren waar zich een in een
decoratief spaarveld gelegen rondboogvenster bevindt. Rechts van de
toren, direct boven voornoemde erker, is het pand voorzien van een
inpandig balkon dat bereikbaar is via vernieuwde balkondeuren met neven-
en bovenlichten. Langs de dagkanten van het balkon schragen kolommen een
rondboog. De boog is doorgestoken in voornoemde decoratieve borstwering.
  

Zijgevels:

Langs beide zijden sluit het pand aan op de belendende bebouwing,
waardoor de zijgevels niet in het zicht liggen.  

Achtergevel:

Op de achtergevel sluit rechts een uitbouw aan. Zowel op de begane grond
als boven zijn er verschillende gevelopeningen, verdeeld langs beide
vensterassen. In de linker as bevinden zich op de begane grond en boven
dubbele tuin- danwel balkondeuren.    

Ruimtelijke indeling:

In zijn hoofdopzet wordt de indelingsstructuur gekenmerkt door de langs
de linker zijgevel gesitueerde gang/ trappenhuis/ overloop. De
leefvertrekken bevinden zich rechts in de bouwmassa.   

Constructies:  

Het pand zal zijn voorzien van enkelvoudige houten balklagen. 

 

Interieurelementen

Het interieur is niet bezocht. Het interieur is mede beschermd voor
zover het monumentale waarden omvat.

 

Erf, bijgebouwen, diversen:

N.v.t. 

Literatuur/bronnen:

’t Zand. De eerste uitleg van ’s-Hertogenbosch na de opheffing van
de vestingstatus in 1874, ’s-Hertogenbosch 2008 (uitgave
cult.historische vereniging ‘De Boschboom’)

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Verbouwingstekeningen Koningsweg 41-47/Guldenvliesstraat, 1994.
Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Koningsweg 45-47 heeft stedenbouwkundige waarde vanwege de
samenhang met de historische gebouwde omgeving, die dateert uit de
periode omstreeks 1900-1910. Het object maakt deel uit van een gave
historische gevelwand uit de vroege 20ste eeuw met representatieve en
gevarieerde woonhuisarchitectuur. Tezamen met de direct rechts van het
pand gelegen bebouwing van de voormalige melkfabriek Sint-Jan (1908)
maakt het object deel uit van een waardevol en zorgvuldig gedetailleerd
ensemble op de hoek van de Guldenvliesstraat.      

2. Bouw- en/of kunsthistorische waarden

Het in 1909 door architect C. Hartman gerealiseerde pand is een redelijk
gaaf bewaard gebleven voorbeeld van een uit een beneden- en bovenwoning
bestaand woonhuis uit de periode kort voor de Eerste Wereldoorlog.
Opmerkelijk is de vormgeving in een traditionalistische trant, met
speklagen, een hangende erker, en een inpandig balkon met sierkolommen.
Door zijn opzet en vormgeving voegt het ontwerp zich op een harmonieuze
wijze naar de architectuur van de naastgelegen vroegere melkfabriek. De
latere overschildering doet enigszins afbreuk aan de monumentale waarde.

3. Cultuurhistorische waarden

Het gebouw heeft cultuurhistorische waarde als een markant voorbeeld van
traditionalistische woonhuisarchitectuur uit het begin van de 20ste
eeuw. Het uit een beneden- en bovenwoning bestaande bouwwerk geeft een
goede indruk van de wijze waarop de middenklasse in deze periode was
gehuisvest. Daarnaast verwijst het pand, als onderdeel van de
herenhuisbebouwing in de wijk ’t Zand naar de laat 19de- en vroeg
20ste- eeuwse ontwikkelingen in ’s-Hertogenbosch toen deze wijk in het
kader van de eerste (moderne) uitleg van de stad werd aangelegd en
ontwikkeld. De betreffende gevelwand weerspiegelt bovendien de
contemporaine ideeлn over de representatieve invulling van het
stedelijke stations- en entreegebied.  

Het object Koningsweg 45-47, bestaande uit een beneden- en bovenwoning
uit 1909, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Koningsweg 45-47                              
        ’s-Hertogenbosch, GMSP II

  PAGE  6 

