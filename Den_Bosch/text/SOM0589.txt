’s-Hertogenbosch

Hinthamerstraat 21/Sint Annaplaats 2

Kadastraal	: ’s Hertogenbosch, H-3052

Monumentnr.     : SOM0589

Huidige functie	: winkel-woning 	Bouwjaar	: XV-XVII (kern), voorgevel
ca.1865 

Architect	: 

Oorspr.functie	: woon-werkhuis

 

Verbouwingen	: 1959, 1986, 1993, 1997, 2002

Archief		: Gemeente ’s-Hertogenbosch, afdeling BAM

Datum document: 13-06-2007



					  	       globale aanduiding van het perceel

Context

(Bouw)historie:

Het pand Hinthamerstraat 21, vanouds genaamd “de Sprinkhaan”, bevat
een winkel op de begane grond en een woning op de verdiepingen. Het
gebouw bestaat uit een voorhuis met een vast achterhuis waaronder een
kelder ligt. Het dateert in kern waarschijnlijk uit de periode van de
15de-17de eeuw, maar waarschijnlijk is het ergens in de 18de eeuw met
een bouwlaag opgehoogd. Rond 1860 is de voorgevel verbouwd tot de
huidige staat (althans, boven de begane grond). In de vroege 20ste eeuw
werd er een nieuwe winkelpui gebouwd en in de tweede helft van de 20ste
eeuw werd deze enkele malen gemoderniseerd. In 2002 is de onderverdeling
in de kelder, die onder het achterhuis gelegen is, verwijderd, en is een
nieuwe keldertrap rechts achterin het pand geplaatst. Tevens werd het
linkerdeel van de dwarsmuur op de begane grond verwijderd. 

Ligging:

Het pand is gelegen aan de zuidzijde van de Hinthamerstraat op de
oostelijke hoek met de Sint Annaplaats. De Hinthamerstraat is al sinds
de late 12de eeuw een van de drie belangrijke straten die het centrum
van de stad (de Markt) met het omliggende gebied verbinden. De straat
loopt vanaf de Markt oostwaarts om verderop naar het noorden te knikken.

Het onderhavige gedeelte van de Hinthamerstraat ligt net buiten de
oudste omwalling van de stad, die uit de eerste helft van de 13de eeuw
dateert. De poort in de Hinthamerstraat (de Leuvense- of
Gevangenenpoort) stond tot in de vroege 19de eeuw net ten noordwesten
van de locatie van het onderhavige pand. Bij de stadsuitbreiding in de
eerste helft van de 14de eeuw kwam ook het meer oostelijke gedeelte van
de straat binnen de stadsmuren te liggen. 

De Sint Annaplaats vormde van oorsprong de toegang tot het achter de
bebouwing aan de Hinthamerstraat gelegen Grootziekengasthuis. In 1458
verhuisde dit gasthuis, maar sindsdien vormt de plaats nog de toegang
tot andere percelen. Het onderhavige perceel behoorde in de 14de eeuw
ook tot het gasthuis. Tussen het onderhavige pand en het linker buurpand
lag tot in de 19de eeuw een osendrup, maar bij een verbouwing is deze
volgebouwd ter uitbreiding van beide panden.

Achter het huis is er een zeer kleine ommuurde achterplaats, en
daarachter ligt de Sint Annaplaats, die L-vormig is. De rechter
achterhoek van het perceel heeft een afgeronde vorm.

Beschrijving

Algemeen (hoofdvorm, kap):

Het pand bestaat uit een voorhuis met een vast achterhuis, op een
langwerpig rechthoekige plattegrond. Het achterhuis is iets smaller dan
het voorhuis. Onder het achterhuis ligt een kelder, waarvan de houten
zoldering boven het maaiveld ligt. Het pand bevat een hoge begane grond,
twee verdiepingen en een zolder met een lage borstwering. Het zadeldak
met voor- en achterschild is gedekt met rode muldenpannen. In het
achterschild staat een kleine houten dakkapel met een pannengedekt
lessenaarsdakje en een dubbel draairaam, waarschijnlijk daterend uit de
vroege 20ste eeuw. In het rechter dakschild bevindt zich ongeveer
halverwege de diepte van het pand een legraam in het dakvlak.

Voorgevel:

De voorgevel is twee vensterassen breed en is grotendeels symmetrisch.
Het betreft een gepleisterde lijstgevel daterend uit omstreeks 1860. De
gevel sluit aan de linkerzijde aan op de voorgevel van het buurpand, die
even hoog is. Aan de rechterkant sluit de voorgevel op de hoogte van de
verdieping aan op de poort van de Sint Annaplaats, die eigenlijk weinig
meer is dan een muurvlak boven een korfboog tussen de aanliggende
panden. 

Op de hoge begane grond is er tussen penanten een grote gevelopening met
een recente pui. De gevelopening heeft een recente houten omlijsting, en
daarbuiten zijn nog smalle gepleisterde delen van de penanten vrij
gelaten. De rechter penant loopt aan de onderzijde breder uit. Op de
verdieping staan er op een gepleisterde cordonlijst twee vensters met
gepleisterde profileringen met afgeronde bovenhoeken en kuifelementen
met krulwerk. De kozijnen hebben een kraalprofiel en hebben eveneens
afgeronde bovenhoeken. Dat laatste geldt ook voor de ramen; het betreft
T-draairamen met gekleurd glas-in-lood in het bovenlicht. Op de tweede
verdieping zijn er twee vensters van het zelfde type, maar dan lager, en
gevuld met dubbele draairamen. De gevel wordt afgesloten door een fraai
gedetailleerd classicistisch hoofdgestel van hout, met een fries met
gesneden trigliefen en omlijste metopen, en een geprofileerde
kroonlijst. Het hoofdgestel loopt door over de gevel van het linker
buurpand. 

Zijgevels:

De linker zijde van het pand grenst aan het buurpand. De rechter
zijgevel grenst aan de Sint Annaplaats. Deze is gepleisterd, heeft een
gepleisterde plint, en vertoont net boven de verdieping een duidelijke
verjonging, die de verhoging met een tweede verdieping uit de 19de eeuw
weergeeft.

Op de begane grond is er helemaal links bij de hoek met de voorgevel een
dichtgeplaat etalagevenster met een gepleisterde lekdorpel en een latei
in de vorm van een ijzeren balk met I-profiel waarop aan beide uiteinden
ijzeren roosjes zijn te zien bij de bevestigingspunten. Een paar meter
naar rechts is er een ingang die toegang geeft tot de trap naar de
bovenwoning. Het kozijn heeft een duivenjager-profiel en bevat een
paneeldeur, een geprofileerd kalf en een bovenlicht met gekleurd
glas-in-lood. Verder naar rechts zijn er twee kelderlichten met
tweeruits ramen, en schuin rechts erboven twee vensters met opgeklampte
vouwluiken, kozijnen met luiksponning en T-schuiframen. Rechts hiervan
bevindt zich een half uit de gevel stekend rookkanaal, dat gepleisterd
is en dat ter hoogte van de begane grond iets schuin naar rechts is
versleept. Dit rookkanaal loopt door naar boven en mondt uit in een lage
bakstenen schoorsteen boven de goot. Op de verdieping is er iets schuin
links boven de ingang een venster met een kozijn met duivenjager-profiel
en een dubbel draairaam met een tweeruits bovenlicht. Iets lager is er
schuin rechts boven de ingang een klein venster met een gekleurd
glas-in-lood-raam. Rechts daarvan is er iets hoger een venster met een
kozijn met kraalprofiel en een vierruits dubbel draairaam. Op de tweede
verdieping is de vensterverdeling het zelfde, maar hier zijn de vensters
links en rechts iets kleiner, waarbij de linker een kozijn met kwarthol
profiel heeft met vierruits dubbel draairaam, en de rechter een
ongeprofileerd kozijn heeft met een T-draairaam. Bovenlangs de gevel is
er een houten overstek met een geprofileerde gootlijst. Op diverse
plaatsen in de gevel zijn er eenvoudige smeedijzeren balkankers van
diverse formaten. Op de verdieping links bevindt zich een zeer lang
schuin geplaatst anker dat waarschijnlijk met de puibalk in de voorgevel
is verbonden. 

Achtergevel:

De achtergevel grenst aan de Sint Annaplaats, maar is op
begane-grond-niveau niet zichtbaar vanaf de plaats omdat er een manshoge
muur om het kleine achtererf staat. Deze muur heeft links een afgeronde
hoek en is opgetrokken in handvorm baksteen in kruisverband met een
gecementeerde rollaag bovenop. Rechts is er een doorgang in de muur met
een recente houten deur. Volgens een opname uit 1994 is er onderin de
achtergevel ook een flink kelderlicht. Daarboven is er op de begane
grond iets rechts van het midden een venster met dubbelvouwende
opgeklampte luiken, een kozijn met luiksponning, en een T-raam. Op de
verdieping zijn er twee vensters met gepleisterde lekdorpels, kozijnen
met kraalprofiel en dubbele tweeruits draairamen met tweeruits
bovenraam. Op de tweede verdieping zijn er twee vensters van hetzelfde
type, maar dan in lager formaat, met dubbele tweeruits draairamen.
Bovenlangs de gevel is er een houten overstek met een geprofileerde
gootlijst.

Ruimtelijke indeling:

Onder het achterhuis ligt een kelder over de volle breedte van het pand,
die van buitenaf toegankelijk is via een trap rechts onder de
achtergevel, en van binnenuit via een recente trap rechts achterin het
pand. Op de begane grond loopt de winkel door tot vlak voor de
achtergevel, waar recent een paar kleine ruimtes zijn afgescheiden.
Halverwege het pand is er tegen de rechter zijmuur een afgescheiden
opgang naar de bovenwoning, met een eigen ingang in de zijgevel. Er zijn
geen gegevens over de indeling op de verdiepingen, maar foto’s uit
1994 tonen dat de zolder in twee ruimtes was opgedeeld. Het lijkt
waarschijnlijk dat op de verdiepingen nog een oude indeling behouden is.

Constructies:

De linker zijmuur is gemeenschappelijk met het buurpand. 

Bij een opname door de afdeling BAM in 1994 zijn de volgende zaken
waargenomen. Het kelderdek, dat boven het maaiveld uitsteekt, bestaat
uit een enkelvoudige, waarschijnlijk 18de-eeuwse balklaag. De eiken
balken zijn hergebruikt. In de voorgevel is tijdens een verbouwing een
puibalk waargenomen met restanten van een zesdeling op de begane grond.
Blijkens de balkankers in de zijgevel bestaat de eerste
verdiepingsbalklaag in het voorhuis uit drie vakken met moer- en
kinderbinten. De overige balklagen in het pand zijn waarschijnlijk
enkelvoudig. De kap bestaat uit vier grenen dekbalkjukken (XVIII) met
flieringbalken en een nokbalk. De nokbalk wordt ondersteund door een
makelaar welke in dwars en langsrichting is geschoord. In de kap is veel
hergebruikt eikenhout van een oudere kapconstructie gebruikt. In de
zijgevel is ter plaatse van de tweede verdiepingsbalklaag een
horizontale lijn waarneembaar in het metselwerk. Vermoedelijk is het
pand in de 18de eeuw verhoogd en is deze lijn de oude borstweringhoogte.
De toen gesloopte kap is waarschijnlijk hergebruikt in de nu nog
aanwezige kapconstructie.

Interieurelementen:

Volgens een foto van de afdeling BAM uit 1994 was er een trap van rond
1900 met steektrappen die onder en bovenaan een kwart draai maken, met
een balustrade met gietijzeren spijlen en een geprofileerde houten
leuning. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Hinthamerstraat 21 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Hinthamerstraat vormen samen
met de bebouwing rond de Sint Annaplaats een fraai historisch ensemble.
Het pand heeft extra stedenbouwkundige waarde vanwege de ligging op de
hoek met de Sint Annaplaats. Daarnaast heeft het gebouw aanmerkelijke
architectonische waarde omdat het duidelijk herkenbaar is als historisch
winkel/woonhuis, met een fraaie gepleisterde lijstgevel van rond 1865 en
een zijgevel met diverse bouwsporen. 

2. Bouw- en/of kunsthistorische waarden

Het pand heeft bouwhistorische waarde omdat het duidelijk herkenbaar is
als historisch huis met een bouwkundige kern uit de 15de-17de eeuw met
een deels bovengrondse kelder, waarin bij diverse verbouwingen
moderniseringen zijn doorgevoerd. De ophoging met een extra bouwlaag in
de 18de eeuw en de lijstgevel van rond 1865 zijn daarvan de meest
duidelijke uitingen.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
met een kern uit de 15de–17de eeuw waarin diverse vernieuwingen
herkenbaar zijn uit verschillende historische perioden, met name uit de
18de en de 19de eeuw. 

Het object Hinthamerstraat 21, bestaande uit een voorhuis met vast
achterhuis uit de 15de-17de eeuw met aanpassingen uit de 18de en de 19de
eeuw, waaronder de fraaie gepleisterde lijstgevel, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Hinthamerstraat 21			’s-Hertogenbosch, GMSP
II

  PAGE  1 

