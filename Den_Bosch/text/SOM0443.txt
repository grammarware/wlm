’s-Hertogenbosch

Kerkstraat 29, Krullartstraat 2	

Kadastraal	: ’s Hertogenbosch, H-1034

Monumentnr.     : SOM0443

Huidige functie	: winkel-woning 	Bouwjaar	: ca.1900

Architect	: 

Oorspr.functie	: winkel-woning

 

Verbouwingen	: 1969, 1976, 2001

Archief		: Gemeente ’s-Hertogenbosch, afdeling BAM

Datum document: 09-08-2007



					     globale aanduiding van het perceel

Context

(Bouw)historie:

Het hoekpand Kerkstraat 29-Krullartstraat 2 werd vanouds “den
Ossenkop” genoemd. De oude gevelsteen met deze naam is nog behouden,
en wordt bewaard bij het Genootschap voor Kunst en Wetenschap. Het
huidige winkel/woonpand is rond 1900 nieuw opgetrokken. Waarschijnlijk
werd hierbij wel gebruik gemaakt van oude gemeenschappelijke zijmuren
(de linker zijmuur aan de Kerkstraat en de rechter zijmuur aan de
Krullartstraat). In 1969 is de pui van de voor- en de zijgevel
gewijzigd, met extra etalagevensters en een woningingang in de zijgevel
die naar rechts werd verplaatst. In verband hiermee werd ook de trap
naar de verdieping verplaatst naar achterin het pand. In 1976 is de
kelder vergroot, uitgediept en van een nieuw kelderdek voorzien.
Achterin het pand werd een tussenverdieping aangebracht ten behoeve van
kantoorruimte, en erboven werd de verdiepingsvloer iets opgehoogd. In
2001 is de pui gewijzigd. 

Ligging:

Het pand is gelegen aan de zuidwestzijde van de Kerkstraat op de
zuidoostelijke hoek met de Krullartstraat. De voorgevel is gericht op de
Kerkstraat, waar aan de overkant het voorplein van de Grote Kerk (vm. NH
kerk), ligt; de lange zijgevel ligt aan de smalle Krullartstraat die
duidelijk van secundair belang is ten opzichte van de Kerkstraat. 

De Kerkstraat verbindt vanouds de Markt met de Sint-Janskerk, vandaar de
naam. De straat is voor het eerst vermeld in 1311. Bij de
stadsuitbreiding in de eerste helft van de 14de eeuw kwamen de gehele
straat en de kerk binnen de stadsmuren te liggen. 

De Krullartstraat is ontstaan na de ontmanteling van de eerste stadsmuur
in de eerste helft van de 14de eeuw. Aan de buitenzijde van de muur,
werden na demping van de stadsgracht percelen uitgegeven. De
Krullartstraat werd waarschijnlijk langs de buitenzijde van de
voormalige stadsgracht aangelegd. De naam is waarschijnlijk afkomstig
van de achternaam van een van de twee families die in de 14de eeuw
(Crullen) of de 15de eeuw (Crullaert) op de hoek met de Kerkstraat
woonden. 

Het voorplein van de Grote Kerk is gecreлerd in 1822-’23. In deze
jaren moest de bestaande bebouwing aan de noordoostzijde van de
Kerkstraat tot aan de Hinthamerstraat wijken voor de bouw van deze kerk
en de aanleg van een voorplein. 

Het perceel van Kerkstraat 29 – Krullartstraat 2 is geheel bebouwd met
het huis. Zowel aan de Kerkstraat als aan de Krullartstraat grenst het
huis direct aan buurpanden. 

Beschrijving

Algemeen (hoofdvorm, kap):

Het pand heeft een langwerpig rechthoekige plattegrond. Het bevat een
kelder, een hoge begane grond met achterin een recente
insteekverdieping, twee vrij hoge verdiepingen en een zolder met
borstwering. De kap is samengesteld uit twee zadeldaken die in T-vorm op
elkaar aansluiten. Op het voorste deel van het pand staat de nok haaks
op de voorgevel en is de dakhelling vrij steil; op het achterste deel
loopt de nok evenwijdig aan de voorgevel en is de dakhelling minder
steil. Het dak is gedekt met gesmoorde kruispannen. In het rechter
dakvlak op het voorste gedeelte van het pand staan twee houten
dakkapellen met zinken zadeldakjes, en in het linker dakvlak alsmede in
het achterste dakvlak bevinden zich recente dakramen. 

Voorgevel:

De voorgevel is een bakstenen topgevel van twee vensterassen breed, in
typisch laat 19de-eeuwse neo-renaissancestijl. Op de begane  grond
bevindt zich een tweedelige winkelpui uit 1969 met twee grote,
voornamelijk met glas ingevulde, gevelopening. Hierboven is de gevel
gemetseld in rode machinale baksteen en zones met gele verblendsteen als
decoratief element, afgewisseld met zandstenen speklagen en hardstenen
waterlijsten. Boven de pui is een fries met gele verblendsteen met een
hardstenen waterlijst langs de bovenzijde. Daarboven bevinden zich twee
vensters met segmentbogen met een uitkragend lijstje en een hanekam van
zandsteen. Het kleine boogveld is gevuld met siermetselwerk en langs de
zijkanten van de vensters is het metselwerk uitgevoerd in gele
verblendsteen met vertanding. De kozijnen hebben een kraalprofiel en
bevatten T-schuiframen. Boven de vensters is een decoratieve band van
metselwerk met rode en gele baksteen. Hierboven een waterlijst en
vensters als op de eerste verdieping. Boven deze vensters is er een
zandstenen lijst met kwarthol profiel en kleine consoles, waarboven de
gevel iets verder naar voren is gebouwd. Aan de zijkanten steekt de
gevel hier ook iets breder uit. Boven de lijst is een vrij hoog fries
met siermetselwerk in geel en rood, die wordt afgesloten door een
waterlijst. De topgevel bevat in het midden een zoldervenster dat
dezelfde opzet heeft als de vensters op de verdiepingen, maar kleiner is
en is gevuld met een dubbel draairaam. De geveltop heeft schouders aan
de onderzijde en halverwege de schuine zijden, en aan de bovenzijde een
lage brede tuit met een uitgemetselde pinakel. De gevel is gedekt met
een geprofileerde zandstenen lijst. De bakstenen pinakel heeft een
zandstenen console en top, en hier bovenop staat een overhoekse
zandstenen pinakel bekroond door een bol. Tegen de bakstenen pinakel en
ter hoogte van de verdiepingsvloeren zijn smeedijzeren sierankers
aangebracht. 

 

Zijgevels:

De rechter zijgevel aan de Krullartstraat heeft op de begane grond een
brede winkelpui als in de voorgevel met vijf grote openingen met
etalagevensters en pijlers ertussen. Geheel rechts bevindt zich een
ingang naar de bovenwoning(en). Boven de pui is de gevel ingedeeld in
twee ongeveer even brede delen die op dezelfde manier zijn vormgegeven
als de voorgevel, in neo-stijl. Het linkerdeel van de gevel is echter
een lijstgevel, terwijl het rechter deel, dat licht risaleert, is
uitgevoerd als topgevel. Deze topgevel heeft dezelfde opzet als de
voorgevel, maar is breder en bevat op de eerste en tweede verdieping
drie vensters in plaats van twee. Het linker geveldeel heeft, tot aan de
geprofileerde houten gootlijst op geprofileerde klossen, dezelfde
geleding als de voorgevel en de naastliggende topgevel. In dit geveldeel
zijn er twee vensters per verdieping, regelmatig verdeeld over het vlak,
hetgeen maakt dat relatief grote gesloten gevelvlakken ter weerszijden
van en tussen de vensters overblijven. 

Achtergevel:

De achtergevel (gezien vanaf de Krullartstraat de rechter zijgevel)
wordt grotendeels  begrensd door het buurpand. De bovenste zone, die
word vrijgelaten, is niet vanuit de openbare ruimte te zien. 

Ruimtelijke indeling

Volgens een bouwtekening uit 1976 bevat het pand, behoudens in de kelder
en de winkel op de begane grond, nog grotendeels de oorspronkelijke
indeling. De kelder loopt van de voorgevel bijna tot aan de achtergevel.
Midden in de winkel, die tot aan de trap tegen de achtergevel (uit 1969)
reikt, is er een trap naar de kelder (uit 1976). Op de verdiepingen zijn
er ruime voorkamers met daarachter gangen tegen de linker zijmuur met
rechts daarvan twee kamers en daarachter het trappenhuis tussen de
eerste verdieping en de zolder. Daarachter liggen nog enkele kleine
facilitaire ruimtes. De zolder is niet onderverdeeld. Op de verdiepingen
bevinden zich ййn of meerdere woningen. Voor- en achterin het pand
bevinden zich vanaf de tweede verdieping rookkanalen tegen de linker
zijmuur.

Constructies:

Volgens de bouwtekening uit 1976 bevat het pand de volgende
constructies. De kelder heeft een betonnen dek uit 1976. De balklagen
zijn enkelvoudig, en behoudens de insteekverdieping achterin het pand en
direct daarboven, authentiek. De kap heeft A-spanten. De linker zijmuur
is tot aan de tweede verdieping gemeenschappelijk met het buurpand, en
dateert waarschijnlijk uit de late middeleeuwen. De rechter zijmuur aan
de Krullartstraat (ofwel de achtergevel) is waarschijnlijk ook
gemeenschappelijk met het buurpand. 

Interieurelementen:

Volgens de bouwtekening uit 1976 bevindt zich in de voorkamer op de
tweede verdieping tegen de linker zijmuur een schoorsteenmantel, die
waarschijnlijk uit de bouwtijd van het pand dateert.

Erf, bijgebouwen, diversen:

Het perceel is geheel bebouwd.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het object Kerkstraat 29-Krullartstraat 2 heeft stedenbouwkundige waarde
vanwege de samenhang met de historische gebouwde omgeving en de
historische perceelsstructuur. De gevelwanden van de Kerkstraat en de
Krullartstraat vormen een fraai historisch ensemble. Vanwege de
hoekligging en de ligging aan het plein voor de Grote Kerk heeft het
pand extra stedenbouwkundige waarde. Daarnaast heeft het pand
aanmerkelijke architectonische waarde omdat het fraaie en zorgvuldig
gedetailleerde voor- en zijgevels heeft in
neo-Hollandse-renaissance-stijl. 

2. Bouw- en/of kunsthistorische waarden

Het pand heeft bouwhistorische waarde als zijnde nog grotendeels gaaf
winkel-woonhuis van rond 1900, dat waarschijnlijk tegen oudere, mogelijk
laat-middeleeuwse zijmuren is aangebouwd. Het pand heeft kunst- en
architectuurhistorische waarde vanwege de vormgeving in typisch
laat-19de-eeuwse neo-renaissancestijl.

3. Cultuurhistorische waarden

Het gebouw heeft cultuurhistorische waarde als zijnde een vrij gaaf
winkel-woonhuis van rond 1900, in voor die tijd typerende
neo-Hollandse-renaissance-stijl en authentieke opzet van winkel met
bovenwoning.

Het object Kerkstraat 29-Krullartstraat 2, bestaande uit een
winkel-woonhuis van rond 1900 vormgegeven in neo-renaissancestijl, is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Kerkstraat 29, Krullartstraat 2
’s-Hertogenbosch, GMSP II

  PAGE  5 

