’s-Hertogenbosch

Empelsedijk 2

Kadastraal	: ’s-Hertogenbosch, T-5482

Monumentnr.	: SOM0544

Huidige functie	: woonhuis	Bouwjaar	: 1941

Architect	: 

Oorspr.functie	: ambtswoning

 

Verbouwingen	: 1991-1992, 1995, 1999 

Archief		: Gemeente ’s-Hertogenbosch, afdeling BAM

Datum document: 09-04-2009



globale aanduiding van het perceelContext

(Bouw)historie:

Het betreft een woonhuis in Oud-Empel, een lintdorp aan de Maas dat
tengevolge van de oorlogshandelingen in de winter van 1944-1945 vrijwel
geheel is verwoest.  

De oorsprong van het dorp Empel is op zijn minst terug te volgen tot de
Romeinse Oudheid, men heeft er de resten van een uit die periode
daterende tempel gevonden. In de Middeleeuwen was Empel met Meerwijk een
heerlijkheid waarvan de kern in het huidige Oud-Empel lag. 

Bij de wederopbouw na de oorlog werd besloten het dorp niet meer in het
oude dijktalud te herbouwen. De kern van het nieuwe Empel werd verlegd
naar het zuiden en vandaar dat er daar dan ook sprake is van een
wederopbouwdorp (Empel-Slot). In 1971 is dit dorp tezamen met Meerwijk
binnen de grenzen van de gemeente ’s-Hertogenbosch komen te liggen. 

Dit geldt dan ook voor het aan de Maas bewaard gebleven deel van het
oude Empel, met onder meer verspreid liggende boerderijen en
dorpswoningen waarvan het onderhavige object er een is. 

 

Dit huis bevindt zich aan de noordzijde van de dijk, op redelijke
afstand van de A2 die op een welhaast nietsontziende wijze het oude en
nieuwe Empel van elkaar scheidt. Rondom het huis is de authentieke sfeer
van het oude dorp en van het landelijke rivierlandschap – vlakbij de
Empelseschans – nog min of meer te proeven.  

Blijkens de bouwtekeningen is bekend dat het pand in het begin van de
oorlog is gebouwd, net voordat in 1942 door de bezetter een algemene
bouwstop werd afgekondigd. Alhoewel op de tekeningen de naam van de
architect staat vermeld is de signatuur helaas niet te identificeren.
Wel kan worden gelezen dat het om een architect uit Vlijmen gaat. 

Uit de tekeningen blijkt verder dat het pand is neergezet als een
ambtswoning. Mogelijk gaat het dan om de voor de burgemeester van de
toen nog zelfstandige gemeente Empel en Meerwijk bestemde woning. In dat
geval was burgemeester A.A.H. de Bekker de eerste bewoner. Bekker was
van 1930 tot aan zijn overlijden in 1945 burgemeester van Empel. Een
andere mogelijkheid is evenwel dat het om een ambtswoning voor het
schoolhoofd gaat. Het is bekend dat na de oorlog in het nieuwe Empel een
dergelijke woning aan de Sint Landolinuslaan 2 is gebouwd (1951) en
mogelijk ging het dus ook bij het onderhavige pand om een deze functie. 

Het pand is uitgevoerd in de stijl van de Delftse School. Deze
traditionalistische richting in de Nederlandse architectuur kwam rond de
jaren 1920 op en vindt zijn oorsprong in het gedachtegoed van de Delftse
hoogleraar M.J. Granprй Moliиre (1883-1972). De ‘Delftenaren’
reageerden op de modernistische ontwikkelingen van het Functionalisme
maar ook op de expressieve vormentaal van de Amsterdamse School. Door
nadruk te leggen op een aan de klassieke Hollandse huizenbouw verwante
vormentaal streefden zij naar het herstel van een ‘eerlijke’
bouwkunst die nauw aan moest sluiten bij de Nederlandse volksaard.
Ambachtelijk vormgegeven huizen met bakstenen gevels, pannendaken en
vensters met kruiskozijnen en luiken waren het resultaat.

     

Het onderhavige woonhuis is hiervan een goed voorbeeld. Karakteristiek
is hier onder meer het in een vrij forse baksteen uitgevoerde roodbruine
metselwerk, met natuurstenen gevelaccenten in de vorm van dek- en
aanzetblokken. Ook de veelruits ramen en de vensterluiken geven het pand
een voor de Delftse School kenmerkend ‘oudhollands’ karakter.
Schilderachtig is de deels verspringende bouwmassa, met een langs de
linker zijgevel gelegen uitbouw onder een afsteek. 

Het authentieke karakter bleef in de loop van de tijd goed behouden. Wel
is in 1991-1992 de kap vernieuwd. Tegelijk zijn de ramen vernieuwd, maar
met behoud van hun roedenverdeling. In 1995 is de bestaande houten
garage vervangen door de huidige, welke in een vergelijkbare stijl als
het huis zelf is uitgevoerd. Vier jaar later werd hieraan langs de
westzijde een bouwdeel toegevoegd.            

           

Ligging:

Het pand ligt aan de noordzijde van de Empelsedijk, direct ten zuiden
van de uiterwaarden langs de rivier de Maas. Hier bevindt het object
zich langs het deel van de dijk dat ten westen van de A2 ligt. Bij de
woning volgt het tracй van de dijk een bocht. Het uit een ruime tuin
bestaande perceel waarop de woning is gelegen voegt zich naar deze
bocht.  

Beschrijving

Algemeen (hoofdvorm, kap):

Het pand heeft een in hoofdzaak rechthoekige plattegrond, maar langs de
linker zijgevel bevindt zich een uitbouw welke omhoekt langs het rechter
deel van de achtergevel. De bouwmassa is ййnlaags en voorzien van een
zolderverdieping onder een zadeldak met de nok haaks op de voorgevel en
licht geknikte onderzijden. Ook de uitbouw heeft een zadeldak, waarvan
het linker schild evenwel een afsteek vormt van de hoofdkap. De diverse
schilden hebben een genuanceerde dekking die uit opnieuw verbeterde
Hollandse pannen bestaat. Op het achterste nokeinde van de hoofdkap
sluit een gemetselde schoorsteen aan, welke is voorzien van een
smeedijzeren sierbekroning. Een hoge en licht taps toelopende bakstenen
schoorsteen bevindt zich op het rechter schild. De gevels zijn gemetseld
in vrij forse roodbruine handvormsteen in een wild verband en met
platvolle voegen. Langs de bovenzijde van de vensters bevindt zich een
hanenkam danwel een strek, in hoofdzaak met een bakstenen waterlijst.
Ook de lekdorpels zijn in baksteen uitgevoerd. De ingangen en vensters
hebben een houten invulling en langs de vensters bevinden zich
opgeklampte houten luiken met gesmede gehengen.  

Voorgevel:

De voorgevel (zuidkant) is twee vensterassen breed en heeft een
asymmetrische indeling. Links bevindt zich de onder een segmentboog
gevatte hoofdingang, waarvan natuurstenen blokken de aanzet van de boog
markeren. Lage gemetselde dammen flankeren de ingang, welke is gevuld
met een enkelvoudige deur met een onder een schouderboog gevat 12-ruits
deurraam. Rechts van de ingang bevindt zich een woonkamervenster met een
kruiskozijn. De in authentieke stijl vernieuwde ramen zijn elk 12-ruits.
De bovenlichten zijn enkelruits (= zonder roedenverdeling) en
verlevendigd met glas-in-lood. Op de verdieping heeft de woning twee
vensters met een 12-ruits draairaam en een enkelruits bovenlicht met
glas-in-lood. Gemetselde lijsten geleden de op het dak aansluitende
topgevel, welke wordt bekroond door een bakstenen tuit met een ezelsrug.
 

Zijgevels:

Aan de rechterzijde (oostkant) ontvangt de woning daglicht door twee
vergelijkbare vensters als in de voorgevel (begane grond). De linker
zijgevel (westkant) vormt langs de linker helft een uitbouw. Aan de
westzijde hiervan bevindt zich links een ingang met een enkelvoudige
deur met een 9-ruits deurraam. Rechts hiervan een venster met
benedenramen en bovenlichten als genoemd in de voorgevel. De rechter
wang van de uitbouw bevat een venster met een 9-ruits raam en een
enkelruits bovenlicht. In het rechts van de uitbouw gelegen geveldeel
bevindt zich uiterst rechts een venster dat is gevuld met een enkelruits
raam met glas-in-lood.  

 

Achtergevel:

De achtergevel (noordkant) heeft verschillende gevelopeningen, zowel in
de uitbouw als de hoofdmassa. Op de bovenverdieping bevat de hoofdmassa
twee vensters.  

Ruimtelijke indeling:

Het interieur is niet bezocht. Blijkens de bewaard gebleven bouw- en
verbouwtekeningen sluit op de hoofdingang een hal aan. Rechts daarvan
bevinden zich de woonvertrekken. Linksachter is het keukengedeelte
gesitueerd. Op de verdieping bevinden zich verscheidene kamers. 

Constructies:

Hierover is geen nadere documentatie voorhanden. De kap zal uit houten
gordingen bestaan. 

 

Interieurelementen

Over eventuele waardevolle interieurelementen is geen documentatie
voorhanden. Het interieur is mede beschermd voor zover het monumentale
waarden omvat.

Erf, bijgebouwen, diversen:

Rechtsachter de woning bevindt zich een later gerealiseerde (buiten de
bescherming vallende) vrijstaande garage uit 1995. 

Literatuur/bronnen:

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Vos, A. (voorzitter red.), ’s-Hertogenbosch. De geschiedenis van een
Brabantse stad 1629-1990, Zwolle/’s-Hertogenbosch 1997

Bouwtekening januari 1941.

Idem, detail met signatuur (r.o.). 

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Empelsedijk 2 heeft stedenbouwkundige waarde vanwege de
samenhang met de historische gebouwde omgeving. Langs het ten westen van
de A2 gelegen gedeelte van de Empelsedijk maakt het pand deel uit van de
deels nog uit historische panden bestaande lintbebouwing van Oud-Empel.
Door zijn markante opzet en de ligging in een bocht van het dijktracй
heeft het bouwwerk belangrijke beeldbepalende waarde.   

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en vrij
gaaf voorbeeld van een villa-achtig woonhuis uit de periode in het begin
van de Tweede Wereldoorlog. Karakteristiek voor het in de stijl van de
Delftse School vormgegeven ontwerp is het ambachtelijke materiaalgebruik
en de op de klassieke Hollandse huizenbouw stoelende opzet. 

3. Cultuurhistorische waarden

Het gebouw heeft cultuurhistorische waarde als een markant voorbeeld van
kleinschalige villabouw binnen de dijkbebouwing van een aan de Maas
gelegen lintdorp. Van een bijzondere waarde is de betekenis als een
voormalige ambtswoning, welke mogelijk ten dienste stond van de
burgemeesters van Empel en Meerwijk of betrekking had op het
schoolhoofd. Als een voormalige ambtswoning heeft het object
typologische betekenis.   

Het object Empelsedijk 2, bestaande uit een voormalige ambtswoning uit
1941, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Empelsedijk 2 (Oud-Empel)                     
  ’s-Hertogenbosch, GMSP II

  PAGE  4 

