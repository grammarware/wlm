’s-Hertogenbosch

Postelstraat 41-43

Kadastraal	: ’s Hertogenbosch, G-8029

Monumentnr.     : SOM0659

Huidige functie	: kamerverhuur	Bouwjaar	: ca. 1860, oudere kern

Architect	: 

Oorspr.functie	: woon-werkhuis

 

Verbouwingen	: 2000-2002

Archief		: Gemeente ’s-Hertogenbosch, afdeling BAM

Datum document: 04-10-2007



globale aanduiding van het perceelContext

(Bouw)historie:

Het pand Postelstraat 41 dateert in zijn huidige vorm (exterieur)
grotendeels uit de tweede helft van de 19de eeuw. Omdat het hoofdpand
aan de Postelstraat tegenwoordig vrijwel hetzelfde bouwoppervlak beslaat
als op de kadastrale kaart uit 1823, heeft het gebouw een hoge
bouwhistorische verwachting. Het oude pand dat hier oorspronkelijk stond
is in de loop van de 19de eeuw verbouwd en voorzien van een nieuwe
voorgevel. Vermoedelijk zijn er intern nog diverse elementen van deze
oude kern bewaard gebleven. De 19de-eeuwse voorgevel verkeert nog
grotendeels in oorspronkelijke staat en ook de scheiding in boven- en
bestaat nog steeds. In 2002 zijn beide woningen gerenoveerd en verbouwd
tot een kamerverhuur bestemming. Hierbij is het exterieur ongewijzigd
gebleven en zijn enkel intern de plattegronden gewijzigd. 

Ligging:

De Postelstraat dankt zijn naam aan het voormalige Refugiehuis van de
altijd bestaande Abdij van Postel. De Abdij had in 1258 van een
vrijgevig Bosch poorter, Lambertus Sus genaamd, daar een huis gekregen. 

Het pand ligt aan de oostelijke zijde van de Postelstraat, precies op de
afgeronde hoek met de Stoofstraat. Het gaat hier om het voormalige
achtererf van bebouwing aan de Vughterstraat. Op de kadastrale minuut
uit 1823 is het perceel, dat zich oorspronkelijk uitstrekte van
Vughterstraat tot Postelstraat/Stoofstraat, reeds in twee gedeeld.
Tegenwoordig heeft ook het voormalige achtererf van Postelstraat 41 een
eigen perceelnummer. Omdat de achterbebouwing sterk gewijzigd is, is
deze niet opgenomen in de beschrijving.

Beschrijving

Algemeen (hoofdvorm, kap):

Het hoofdpand van Postelstraat 41 bestaat uit een begane grond, twee
verdiepingen en een zolderverdieping met borstwering onder een haaks op
de voorgevel geplaatst zadeldak met dakschild aan de voorzijde. Het dak
is gedekt met gesmoorde Hollandse pannen.

Voorgevel:

De voorgevel is opgetrokken in baksteen (kruisverband) en heeft een
hardstenen plint en borstwering. De pui heeft links de ingang voor de
benedenwoning en rechts voor de bovenwoning. Beiden hebben een
bovenlicht en een getoogde geprofileerde omlijsting met kuif. Centraal
tussen deze ingangen twee getoogde vensters met geprofileerde
vensteromlijsting en een kuif. De lekdorpels zijn opgenomen in een
hardstenen kordonlijst. De vensters bevatten kozijnen met een kwart hol
profiel en recent vernieuwde H-schuiframen. Boven de gevelopeningen in
de begane grond een smalle waterlijst. Onder de twee vensters op de
eerste verdieping loopt een hardstenen kordonlijst. Deze vensters hebben
dezelfde detaillering als de vensters op de begane grond (het kuifje is
niet meer aanwezig), en bevatten T-schuiframen en een bovenlicht met
glas-in-lood. Ook op de tweede verdieping zitten twee vensters met
dezelfde detaillering en invulling (de bovenlichten bevatten hier geen
glas-in-lood) boven een kordonlijst. De gevel wordt afgesloten door een
hoofdgestel met architraaf, fries met verdiepte velden en consoles onder
een kroonlijst.

Zijgevels:

Het pand wordt aan beide kanten begrensd door bebouwing.

Achtergevel:

De achtergevel is niet zichtbaar vanuit de openbare ruimte. Op de
bouwtekeningen uit 2000-2001 is deze gevel echter als volgt weergegeven:
een topgevel met rechts een ingang met bovenlicht en links dubbele
openslaande deuren met zijlichten en een breed bovenlicht. Boven deze
gevelopening een strekse boog. Op de eerste verdieping links een klein
venster en rechts twee vensters met T-raam. De tweede verdieping heeft
twee vensters met T-raam en in de geveltop is een kleiner venster met
T-raam opgenomen. 

Ruimtelijke indeling:

Op bouwtekeningen uit 2000 en 2001 wordt de ruimtelijke indeling van het
pand als volgt weergegeven: Tegen de linker zijmuur loopt een lange gang
tot de achtergevel. De linker voordeur geeft toegang tot deze gang.
Vanuit deze gang zijn ook de woonvertrekken op de begane grond
bereikbaar. De rechter ingang in de voorgevel geeft toegang tot de
voormalige bovenwoning. Tegen de rechter zijmuur ligt de trap naar de
eerste en tweede verdieping. De trap naar de zolderverdieping ligt tegen
de dwarsmuur. Stookplaatsen liggen zowel tegen de linker als rechter
zijmuur. 

Constructies:

Over de constructies en de zijmuren van het pand is geen documentatie
voorhanden. Waarschijnlijk heeft het pand gemeenschappelijke zijmuren
met de buurpanden.

Interieurelementen

Over eventuele waardevolle interieurelementen is geen documentatie
voorhanden. 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Postelstraat 41 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur en vanwege de ligging op de afgeronde hoek met de
Stoofstraat. Het perceel waarop het gebouw ligt was oorspronkelijk het
achtererf van Vughterstraat 23. Het pand is een goed en in uiterlijke
verschijningsvorm nog gaaf voorbeeld van een boven-benedenwoning uit de
tweede helft van de 19de eeuw. Omdat ook de pui op de begane grond in
oorspronkelijke 19de-eeuwse staat verkeert, maar ook omdat het zich
prominent in een rondlopende gevelwand bevindt, heeft het geheel een
zeer beeldbepalende werking.

2. Bouw- en/of kunsthistorische waarden

In het pand Postelstraat 41 gaat achter nog gave 19de-eeuwse voorgevel
een waardevolle oudere kern schuil. Hierdoor heeft het pand een hoge
bouwhistorische waarde.

3. Cultuurhistorische waarden

Als in uiterlijke verschijningsvorm nog gaaf en goed als zodanig
herkenbaar 19de-eeuws woonhuis met (voormalige) boven- en benedenwoning
heeft het pand cultuurhistorische waarde. Bovendien is het pand
representant van de ontwikkelingen in de tweede helft van de 19de eeuw,
toen vele oude huizen in de Bossche binnenstad geheel of gedeeltelijk
werden vernieuwd en vaak van nieuwe voorgevels werden voorzien.

Het object Postelstraat 41, bestaande uit een 19de-eeuws dubbel woonhuis
met een oudere kern,  is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Postelstraat 41                               
             ’s-Hertogenbosch, GMSP II

  PAGE  4 

