’s-Hertogenbosch (Rosmalen)

Driebergenlaan 13

Kadastraal	: ’s-Hertogenbosch, G-0463 

Monumentnr.	: SOM0543

Huidige functie	: woonhuis	Bouwjaar	: 1956-1957

Architect	: N. v/d Laan 

Oorspr.functie	: woonhuis en arch.bureau

 

Verbouwingen	: 1979, 1995, 2000

Archief		: Gemeente ’s-Hertogenbosch, afdeling BAM

Datum document: 05-10-2009



globale aanduiding van het perceelContext

(Bouw)historie:

Het pand aan de Driebergenlaan 13 bevindt zich in de villawijk Molenhoek
(De Gele Hoeve) in Rosmalen, een forensendorp dat deel uitmaakt van de
gemeente ’s-Hertogenbosch.  

De geschiedenis van Rosmalen gaat terug op de vroege Middeleeuwen, toen
in 815 voor het eerst melding werd gemaakt van “Rosmalla” of
“Rosmella”. Het dorp groeide in de loop van de tijd uit rondom de
Sint Lambertuskerk en kende lange tijd vooral een agrarische functie. Na
de Tweede Wereldoorlog – waarin het dorp bij de bevrijding overigens
te maken kreeg met hevige gevechten – ontwikkelde Rosmalen zich
evenwel tot een belangrijk forensendorp. Na hevig verzet is deze plaats
in januari 1996 samengevoegd met de gemeente ’s-Hertogenbosch.

De lommerrijke wijk Molenhoek was oorspronkelijk een gehucht, nu geheel
opgenomen binnen het verstedelijkte gebied van Rosmalen. Nog altijd is
in deze wijk een oude standerdmolen te vinden, daterende uit 1732.

Het onderhavige pand werd in 1956-1957 gebouwd naar een ontwerp van het
vooraanstaande bureau van architect Nico van der Laan (1908-1986) en
W.A.J. (Wim) Hansen (1905-1989). Van der Laan is ййn van de
boegbeelden van de Bossche School en bouwde het huis voor zichzelf.
Bovendien werd er het architectenbureau gevestigd waardoor er dus sprake
is van een architectenwoning in de zuivere zin van het woord.  

Tezamen met zijn broer de benedictijner monnik Dom Hans van der Laan
(1904-1991) stond Nico van der Laan aan de basis van de Bossche School.
Deze stroming vindt zijn oorsprong in 1946 toen de twee broers in Den
Bosch startten met de cursus ‘kerkelijke architectuur’. De lessen
leidden tot nieuwe inzichten over kerkenbouw, waarbij men zich liet
inspireren door de ‘elementaire’ vormentaal van de vroegchristelijke
en romaanse basilieken. 

Dom Van der Laan’s ideeлn hadden evenwel ook gevolgen voor de profane
bouwkunst. Juist de ruimtelijke samenhang, gebaseerd op het
verhoudingsgetal waarin eenieder grootte ervaart, vormde voor de Bossche
School-architecten de leidraad voor nieuwe ontwerpen. Karakteristiek
daarbij is het accent dat wordt gelegd op soberheid en beheersing.
Ingetogenheid, ‘een kloosterlijke uitstraling’ en een welhaast
spartaans karakter zijn voor velen dan ook de eerste trefwoorden om een
Bossche Schoolgebouw te typeren.

In hetzelfde jaar dat de cursussen in Den Bosch begonnen richtte Nico
van der Laan met Wim Hansen en H. van Hal (1920- ?) te Rosmalen een
eigen architectenbureau op. Dit bestaat nog steeds, maar nu gevestigd in
Den Bosch. 

Ook het onderhavige pand wordt gekenmerkt door een
spartaans-kloosterlijk karakter. Aan de voorzijde geeft de woning een
vrij gesloten indruk terwijl het pand juist aan de achterzijde werd
voorzien van grotere ramen. Een blikvanger bij uitstek is de monumentaal
gelede ingangspartij: ‘slechts’ de klassiek gelede profiellijst
volstaat om het oog op de architectuur te richten. De klassieke
verhoudingen blijken verder uit het onderscheid tussen de vrij hoog
opgezette begane grondverdieping en de als een mezzanino uitgevoerde
bovenverdieping. Hier wordt door de opzet zelfs verwezen naar de
inpandige gaanderijen en loggia’s van de klassiek-Italiaanse
bouwkunst. Het voor de Bossche School gebruikelijke grofgevoegde
metselwerk en de breed overstekende pannendaken vormen de overige
kenmerken die het karakter van dit ingetogen ontwerp bepalen.  

In de loop van de tijd onderging de woning enkele verbouwingen. Zo
lieten de toenmalige eigenaars dhr. en mevr. Van Maaren in 1979 door het
Tilburgse bureau Storimans plannen maken voor een inwendige verbouwing.
Blijkbaar was de woning toen recentelijk door Van der Laan verkocht,
want de verbouwing omvatte onder meer de omvorming van de op de
bovenverdieping gesitueerde tekenkamer tot een slaapkamer. In 2000 is in
opdracht van W.B.L. Verloop de langs het voorterrein gelegen garage
toegevoegd (architect J. Smetsers, Oss). Deze verving een reeds
bestaande garage-uitbouw.   

    

Ligging:

De woning is aan de westzijde van de Driebergenlaan gesitueerd, een in
noord-zuidrichting lopende straat tussen de Gele Hoevelaan (z.) en de
Hertog Jan II-laan. Hier bevindt het pand zich op de zuidwestelijke hoek
van het kruispunt dat wordt gevormd door de Driebergenlaan en de Jkvr.
De la Courtlaan. Deze straten maken deel uit van een lommerrijke
villawijk met ruime kavels met villa’s in bijbehorende tuinen. Verder
is er forse laanbeplanting. Het pand is met de voorgevel op de
Driebergenlaan gericht en wordt voorafgegaan door een voorplein met het
karakter van een besloten binnenhof. 

Beschrijving

Algemeen (hoofdvorm, kap):

De villa heeft een L-vormige plattegrond, twee bouwlagen en een
zolderverdieping onder een omlopend schilddak. Breed overstekende
dakschilden met gesmoorde verbeterde Hollandse pannen en enkele hoge
gemetselde schoorstenen. Het metselwerk van de gevels bestaat uit
rosebruine handvormsteen in een wild verband en met grove voegen. De
ramen en kozijnen werden deels in hout en deels in staal uitgevoerd. Het
merendeel van de ramen is enkelruits (= zonder roedenverdeling). Langs
de vensters bevinden zich bakstenen lekdorpels en de hoofdingang bevat
een hardstenen onderdorpel met dito neuten.  

   

Voorgevel:

Aan de voorzijde (oostkant) omvatten de hoofdmassa en de links hierop
aansluitende vleugel een voorplein. De  hoofdmassa bevat links de
ingangspartij van de woning, bereikbaar via een stoep met dekplaten met
afgeronde randen. Een geprofileerde natuurstenen lijst vormt de
omkadering van de ingang, die is voorzien van een bruingebeitste en uit
verticaaldelen bestaande vlakhouten deur. Rechts daarvan is er een
kleine smalle gevelopening met een raampje. Op de als een mezzanino
opgezette bovenverdieping bevinden zich drie vensters, elk met een
dubbel draairaam. Uiterst rechts een vergelijkbare smalle gevelopening
als op de begane grond. 

Langs de op het voorplein gerichte gevel (noordzijde) van genoemde
vleugel bevindt zich rechts een fors venster met 8-ruits
roedenverdeling. Op de bovenverdieping ontvangt de vleugel daglicht via
vier vensters als genoemd in de hoofdmassa. 

Aan de kopzijde (oostkant) is de vleugel met uitzondering van een rechts
op de begane grond gesitueerd venster blind.       

Zijgevels:

Op de noordelijke kopgevel van de hoofdmassa sluit een ййnlaags
bouwdeel aan, met een uit keramische pannen bestaande bovenlijst.  Hier
bevindt zich aan de oostkant een links gesitueerde ingang met een
enkelvoudige deur. 

Van voornoemde vleugel bevat de op het zuiden gerichte lengtegevel
uiterst rechts twee vensters met stalen ramen. Op de verdieping zijn er
zeven mezzanino-vensters als genoemd. 

  

Achtergevel:

De achtergevel is niet gezien.  

Ruimtelijke indeling:

Blijkens de bestektekeningen sluit op de hoofdingang een hal aan, met
toegang tot de zijvleugel. De hoofdvertrekken zijn langs de tuingevel
van de hoofdmassa gelegen. Op de bovenverdieping van de zijvleugel
bevond zich oorspronkelijk de tekenkamer van het architectenbureau,
later tot een slaapkamer gewijzigd. De overige slaapvertrekken zijn hier
langs de tuingevel gesitueerd.    

Constructies:

Blijkens het bestek is de woning zowel in beton en baksteen alsook hout
uitgevoerd.  

Interieurelementen:

Het interieur is niet gezien. Het interieur is mede beschermd voor zover
het monumentale waarden omvat.

Erf, bijgebouwen, diversen: 

De woning is gelegen op een bijbehorend terrein met een tuin met enkele
forse groenelementen. Het voorplein van de woning is met keien geplaveid
en verlevendigd met een border. Aan de noordzijde van het voorplein is
in 2000 de huidige garage gerealiseerd. Dit ййnlaags gebouwtje heeft
een tentdak en is voorzien van twee inrijpoorten. 

 

Literatuur/bronnen:

Ferlenga, A. & Verde, P., Dom Hans van der Laan. Works and words,
Amsterdam 2001

Olv Klijn (FABRIC) e.a., 10 x Den Bosch. Tien perspectieven op een
middelgrote stad, Rotterdam 2008

Padovan, R., Dom Hans van der Laan. Modern primitive, Amsterdam 1994

Verhees, E. & Vos, A., Historische atlas van ’s-Hertogenbosch. De
ruimtelijke ontwikkeling van een vestingstad, Amsterdam 2005

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

De vrijstaande villa aan de Driebergenlaan 13 heeft stedenbouwkundige
waarde vanwege de samenhang met de historische gebouwde omgeving. Het
bouwwerk maakt deel uit van de gevarieerde bebouwing in de villawijk
Molenhoek. Hier vormt het op de hoek van de Driebergenlaan en de Jkvr.
De la Courtlaan gelegen object een markante blikvanger. Door de
ingetogen en welhaast kloosterachtige opzet rondom een bijbehorend
voorplein, met de nadruk op een evenwichtig spel van maten en
verhoudingen vertegenwoordigt het pand een hoge beeldwaarde.      

2. Bouw- en/of kunsthistorische waarden

Het in 1956-1957 gebouwde object heeft architectuurhistorische waarde
als een voorzover aan de straat zichtbaar goed en gaaf bewaard gebleven
voorbeeld van naoorlogse villabouw. Het in Bossche Schoolstijl
uitgevoerde pand geeft een helder beeld van de uitgangspunten van deze
architectuurstroming. Karakteristiek is dan vooral de nadruk op
klassieke verhoudingen, tamelijk robuust metselwerk en een markant
accent als de in een profiellijst opgenomen ingangspartij. Als een
ontwerp van Nico van der Laan – ййn van de belangrijkste
vertegenwoordigers van de Bossche School – geeft het bouwwerk een
goede indruk van diens oeuvre.         

3. Cultuurhistorische waarden

Het bouwwerk heeft cultuurhistorische waarde door de oorspronkelijke
opzet als het woonhuis met kantoor van de vermaarde architect Nico van
der Laan. Ondanks latere (interieur-)wijzigingen is het object in deze
betekenis nog immer van typologisch belang. Jarenlang vormde
Driebergenlaan 13 de uitvalsbasis voor de activiteiten van het
architectenbureau Van der Laan. Mede door de opzet met een afzonderlijke
vleugel waarin zich eertijds een ruime tekenkamer bevond weerspiegelt
het object de contemporaine ideeлn over de uitvoering van een
architectenwoning.          

Het object Driebergenlaan 13, bestaande uit een in 1956-1957 gebouwde
vrijstaande villa, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving  Driebergenlaan 13 (Rosmalen)                 
’s-Hertogenbosch, GMSP II

  PAGE  5 

