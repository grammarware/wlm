’s-Hertogenbosch

Vughterstraat 84-86

Kadastraal	: ’s Hertogenbosch, G-3791

Monumentnr.     : SOM0519

Huidige functie	: winkel-woning	Bouwjaar	: ca. 1850, oudere kern

Architect	: 

Oorspr.functie	: woon-werkhuis

 

Verbouwingen	: 1976

Archief		: Gemeente ’s-Hertogenbosch, afdeling BAM

Datum document: 05-07-2007



                                                                        
   globale aanduiding van het perceel

 Context

(Bouw)historie:

Het pand Vughterstraat 84-86 is een 19e-eeuws winkel-woonhuis. Zoals
veel panden in de Bossche binnenstad is ook dit gebouw het resultaat van
een 19e-eeuwse verbouwing van een ouder pand (XVII). Mogelijk zijn er
intern nog elementen van deze oudere kern bewaard gebleven. De
19e-eeuwse winkelpui is tijdens een verbouwing in de jaren zeventig van
de 20e eeuw vernieuwd, tegelijk met de pui van het linker buurpand.
Intern werden tijdens deze verbouwing de plattegronden van het pand
gewijzigd en werden er in de tussenmuur met het linker buurpand (begane
grond) doorbraken gemaakt, om zo de winkelruimte te vergroten. Deze
doorbraken zijn tijdens een verbouwing in 1990 weer dicht gemaakt.

Ligging:

Het pand ligt op een smal perceel aan de zuidelijke zijde van de
Vughterstraat, binnen de tweede ommuring uit de 14e eeuw en vlakbij de
voormalige Vughterbinnenpoort (gesloopt begin 19e eeuw). Aan de
achterzijde grensde het perceel vroeger aan de Dieze. Het perceel is nu
opgedeeld en dit achterste deel aan de Dieze betreft nu een ander
perceelnummer. Vanaf halverwege het voorhuis loopt er rechts van het
pand een steegje naar het achtererf. 

Het geheel is onderdeel van een gevelwand aan de Vughterstraat met
voornamelijk 19e-eeuwse gevels. Veel van deze panden aan de
Vughterstraat hebben een oudere, soms middeleeuwse, kern. Door de eeuwen
heen is de Vughterstraat, die in opzet een stadsuitbreiding uit de 14e
eeuw is en vanuit het zuiden van ’s-Hertogenbosch naar de Markt loopt,
een belangrijke uitvalsweg geweest met grote economische activiteiten.
Hierdoor is de hoofdbebouwing aan deze straat door de tijd heen sterk
gewijzigd en vernieuwd. 

Beschrijving

Algemeen (hoofdvorm, kap):

Het pand beslaat een rechthoekige plattegrond en bestaat uit een
voorhuis met een vast achterhuis. Het voorhuis heeft een begane grond,
eerste en tweede verdieping en een zolder onder een parallel aan de
voorgevel gelegen zadeldak. Het achterhuis heeft een kelder, begane
grond, verdieping en zolderverdieping onder een haaks op de voorgevel
gelegen zadeldak.

Voorgevel:

De twee vensterassen brede voorgevel is opgetrokken in baksteen en heeft
een moderne pui (1974). Het metselwerk op de begane grond dateert uit
dezelfde periode als de pui. Links in de pui is de winkelingang
gesitueerd met een zijlicht en smal bovenlicht. Rechts een
etalagevenster. Op de verdieping twee licht getoogde vensteropeningen
met strek en hardstenen lekdorpel en dubbele draairamen met bovenlicht.
De eveneens licht getoogde vensteropeningen op de zolderverdieping
bevatten dubbele draairamen. Ook onder deze vensters een hardstenen
lekdorpel en een strek aan de bovenzijde. Al de kozijnen op de
verdiepingen hebben toognagels en een duivejagerprofilering. De gevel
wordt afgesloten door een hoofdgestel.

Zijgevels:

Het pand wordt aan beide zijden begrensd door bebouwing.

Achtergevel:

De achtergevel van het pand is niet zichtbaar vanuit de openbare ruimte.
Op een tekening uit het BAM-archief staat deze gevel weergegeven als een
gepleisterde topgevel met een kelderlicht en twee venters met 8-ruits
schuiframen op de begane grond, twee 6-ruits schuiframen op de eerste
verdieping en ййn venster met 4-ruits raam op de zolderverdieping.
Drie staafankers ter plaatse van de zolderbalklaag en drie staafankers
in de geveltop onder de dakrand.

Ruimtelijke indeling: 

Op tekeningen uit 1974 is de indeling van Vughterstraat 84-86 als volgt
weergegeven: Onder het achterhuis zit een tongewelfde kelder. De begane
grond van het voorhuis is ййn grote winkelruimte. Via een trapje door
de brandmuur is het achterhuis toegankelijk, waar ook winkelruimte is.
Tegen de rechter zijmuur aan ligt een steegje naar het achterterrein.
Het achterhuis is dus smaller dan het voorhuis. De trap naar de
verdieping bevindt zich tegen de rechter zijmuur van het voorhuis. Op de
eerste verdieping (van voor- en achterhuis) zijn nog meer ruimtes ten
behoeve van de winkel. In het achterhuis zit tegen de linker zijmuur de
trap naar de zolderverdieping.

Constructies:

Op de tekeningen uit 1974 staat het volgende aangegeven: de eerste
verdiepingsbalklaag van het voorhuis bestaat uit moer- en kinderbalken,
terwijl die van het achterhuis enkelvoudig is. Volgens aantekeningen uit
het BAM-archief zijn de tweede verdiepingsbalklaag en de zolderbalklaag
van het voorhuis enkelvoudig. De zolderbalklaag van het achterhuis is
samengesteld. Op de tekeningen uit 1974 zijn in de kap de volgende
elementen weergegeven: schaarspanten, gordingen, spantbalk, kreupele
stijl en blokkeel. Op deze tekening is ook te zien dat het pand geen
gemeenschappelijke zijmuren heeft.

Interieurelementen

Over eventuele waardevolle interieuronderdelen is geen documentatie
voorhanden. 

Erf, bijgebouwen, diversen:

Achter de bebouwing is een open plaats/tuin tot aan de bebouwing (ander
perceel) aan de Dieze. Deze bebouwing hoorde mogelijk oorspronkelijk ook
bij dit pand aan de Vughterstraat.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Vughterstraat 84-86 heeft stedenbouwkundige waarde vanwege de
samenhang met de historische gebouwde omgeving en is tevens van belang
vanwege de ligging op een oud kavel dat vroeger grensde aan de Dieze. De
eenvoudige maar met zorg uitgevoerde lijstgevel is een goed en op de
verdiepingen nog gaaf voorbeeld van 19e-eeuwse lijstgevelarchitectuur,
waardoor het pand architectonische waarde heeft.

2. Bouw- en/of kunsthistorische waarden

Als een in de 19e eeuw verbouwd voorhuis met smaller achterhuis met nog
een oudere kern (XVII) en gelegen binnen de tweede stadsmuur uit de 14e
eeuw heeft het pand bouwhistorische waarde. Mogelijk zijn er in het pand
nog elementen van deze oudere kern bewaard gebleven. Het pand heeft nog
de oorspronkelijke verdeling in voor- en achterhuis en het achterhuis is
onderkelderd.

3. Cultuurhistorische waarden

Vughterstraat 84-86 heeft cultuurhistorische waarde als representant van
de ontwikkelingen in de tweede helft van de 19e eeuw, toen vele oude
huizen langs de belangrijkste straten in Den Bosch geheel of
gedeeltelijk werden vernieuwd en vaak van nieuwe voorgevels werden
voorzien, vaak in samenhang met de nieuwe winkelfunctie. 

Het object Vughterstraat 84-86, bestaande uit een winkel-woonhuis uit
het laatste kwart van de 19e eeuw, met een oudere kern (XVII), is op
basis van bovenstaande criteria beschermenswaardig als gemeentelijk
monument in de gemeente ‘s-Hertogenbosch

Redengevende omschrijving Vughterstraat 84-86                           
         ’s-Hertogenbosch, GMSP II

  PAGE  1 

