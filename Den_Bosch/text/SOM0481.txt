’s-Hertogenbosch

Schapenmarkt 1-3

Kadastraal	: ’s Hertogenbosch, G-1996/G-0747

Monumentnr.     : SOM0481

Huidige functie	: winkel-bedrijfsruimte	Bouwjaar	: kern XV (kelders,
zijmuren), balklagen en kap 1744, voorgevel ca.1875

Architect	: 

Oorspr.functie	: woon-werkhuis

 

Verbouwingen	: 1904, 1909-‘10, 1925, 1930, 1931, 1936-‘37, 1942,
1946, 1954, 1958, 1976, 1990 

Archief		: Gemeente ’s-Hertogenbosch, afdeling BAM

Datum document: 04-09-2007



globale aanduiding van het perceel

Context

(Bouw)historie:

Het pand Schapenmarkt 1-3 is een groot gebouw waarin heden een winkel is
gevestigd met bedrijfsruimte op de verdiepingen. Het pand bestaat van
oorsprong uit drie naast elkaar gelegen huizen. Het linker huis werd in
1520 “de Regenboog” genoemd en het huidige rechter huis was in 1573
verdeeld in “’t Klein Paradijs” (links) “’t Groot Paradijs”
(rechts). Waarschijnlijk is die onderverdeling in twee kleine huizen in
de 17de eeuw tot stand gekomen. De panden zijn in 1744 tot op de grond
toe afgebrand en dateren dus voor het grootste deel van kort na dat
jaar. De kelders zijn echter voor een groot deel nog ouder. De kelder
onder het linker pand is grotendeels 15de-eeuws, met een straatkelder
uit de late 16de eeuw. De rechter kelder is mogelijk ook 15de-eeuws,
maar het gewelf is jonger. Rond 1875, toen de drie voormalige huizen
zich in hetzelfde bezit bevonden, werd de voorgevel vernieuwd in de vorm
van een gepleisterde lijstgevel. Het rechter gedeelte was toen niet meer
onderverdeeld in twee huizen. Waarschijnlijk was het geheel nog wel in
twee huizen onderverdeeld, maar rond 1900 was dat in ieder geval op de
begane grond niet meer het geval. Reeds voor 1904 was er een winkel die
zich uitstrekte over de hele begane grond. In de 20ste eeuw werd de
winkelpui verschillende malen gewijzigd. Ook de interieurindeling is bij
verschillende verbouwingen gedurende de 20ste eeuw ingrijpend gewijzigd,
ten bate van het gebruik als kantoor, magazijn, winkel en woningen. In
1931 werd een groot deel van de tussenmuur op de verdiepingen gesloopt.
In de zijgevel werden gedurende de eerste drie kwart van de 20ste eeuw
verschillende malen nieuwe vensters en vitrines gemaakt. In 1942 werd de
kleine plaats achter het linkerdeel van het pand bebouwd. 

Ligging:

Het gebouw is gelegen aan de noordwestzijde van de Schapenmarkt, op de
scherpe zuidelijke hoek met de Minderbroedersstraat. Aan beide straten
vormen de gevels deel van gesloten gevelwanden. 

De Schapenmarkt is gelegen in de oude 13de-eeuwse kern van de stad.
Vanouds verbindt de straat het historische hart van de stad, de Markt,
met de voornaamste uitvalsstraat naar het zuiden, de Vughterstraat.
Vroeger was de naam Sadeleerstraat en later Zadelstraat, naar het
ambacht van de zadelmakers, die aan deze straat gevestigd waren. Vanaf
de tweede helft van de 18de eeuw werd hier de schapenmarkt gehouden,
waardoor de nieuwe naam gangbaar werd. Het noordoostelijke uiteinde van
de Schapenmarkt, waaraan het onderhavige pand is gelegen heeft een
trechtervorm, als geleidelijke overgang van de straat naar het
driehoekige marktplein. De Minderbroedersstraat is genoemd naar het
klooster, dat aan de noordzijde ervan was gelegen. De straat vormde de
toegang tot dit klooster en was in de middeleeuwen met een poort
afgesloten.

Het perceel waarop het onderhavige complex is gebouwd was van oorsprong
veel groter. Net als de andere percelen aan de Schapenmarkt reikte het
in de 13de-14de eeuw tot aan de eerste stadsmuur, nabij de huidige
Snellestraat. Het perceel omvatte qua breedte Schapenmarkt nrs.1 tot 5.
In de volgende eeuwen is het grote perceel stukje bij beetje opgesplitst
in kleinere kavels, die achter het onderhavige pand steeds op de
Minderbroedersstraat zijn georiлnteerd. In de 16de eeuw lag er een
steeg tussen de panden nrs.3 en 5 op het perceel van nr.5.

Volgens de kadastrale kaart van 1823 was Schapenmarkt 1-3 destijds
verdeeld in drie verschillende percelen naast elkaar. De twee rechter
zijn later samengevoegd, zodat het pand heden op twee percelen staat
(dit wordt ook duidelijk weerspiegeld in de twee kappen en de interne
structuur. Het linker perceel grenst aan de achterzijde aan een smalle
steeg die naar de Minderbroedersstraat loopt, terwijl het rechter
perceel op de hoek, dat nog niet half zo diep is, aan de achterzijde
grenst aan Minderbroedersstraat 4. 

Beschrijving

Algemeen (hoofdvorm, kap):

Het pand heeft een onregelmatige plattegrond, die achter de voorgevel
schuin naar links wegloopt, waarvan de zijkanten iets taps toelopen, en
waarvan de linker helft verder naar achter doorsteekt. Het hoofdvolume
is geheel onderkelderd (met straatkelders) en bevat een hoge begane
grond, twee verdiepingen en twee zolders met lage borstweringen. De kap
bestaat uit twee zadeldaken naast elkaar, met schilden aan de voorzijde
en voor wat betreft het linker dak ook aan de achterzijde. De daken zijn
gedekt met gesmoorde oud-Hollandse pannen. Achter het diepere linkerdeel
van het hoofdvolume staat een tweelaags aanbouw met plat dak, daterend
uit 1942. 

Voorgevel:

De voorgevel is een brede gepleisterde lijstgevel met zeven
vensterassen, daterend van rond 1875, met een recente winkelpui. Deze
pui bevat rechts twee grote openingen en links twee smallere, min of
meer in overeenstemming met de geleding van de bovenliggende gevel. Daar
zijn de zeven identieke traveeлn namelijk niet helemaal regelmatig
gespatiлerd: de drie vensters links zijn op beide verdiepingen dichter
op elkaar geplaatst dan de vier vensters rechts. Hierdoor, en door de
twee zadeldaken en de geleding van het hoofdgestel, is duidelijk
zichtbaar dat het om twee oude huizen naast elkaar gaat. 

Boven de pui is op de verdieping een gestucte cordonlijst. Hierboven
bevinden zich de zeven vensters. Deze hebben geprofileerde gestucte
omlijstingen met licht getoogde bovenzijden met strak vormgegeven kuiven
en ornamenten aan de buitenzijde van de bovenhoeken. De niet-getoogde
kozijnen hebben een kraalprofiel en bevattten T-draairamen. Op de tweede
verdieping zijn de vensters identiek, alleen hebben deze afzonderlijke
gepleisterde lekdorpels, met decoratieve gestucte elementen eronder in
licht vooruitstekend profiel. De gevel wordt afgesloten door een
classicistisch hoofdgestel van hout met een architraaf, fries en
kroonlijst. Het fries wordt door voluutconsoles verdeeld in zeven delen
die zijn voorzien van velden met geprofileerde omlijstingen en rozetten
in het centrum. Tussen het derde en vierde deel van links zijn twee
consoles, waarmee de indeling van het pand in twee huizen benadrukt
wordt. 

 

Zijgevels:

Het pand wordt aan de linkerzijde begrensd door het buurpand. De rechter
zijgevel ligt aan de Minderbroedersstraat. De gevel is voor een groot
deel blind, gepleisterd en voorzien van blokmotief met ondiepe
schijnvoegen. Op de begane grond is er een gepleisterde plint, zijn er
links, nabij de voorgevel twee etalagevensters zonder borstweringen met
recente invullingen en is er helemaal rechts een ingang naar het
trappenhuis, met een deur uit de tweede helft van de 20ste eeuw. In het
rechter deel van de gevel zijn vaag bouwsporen te zien van vroegere
vensters. Op beide verdiepingen zijn er in het rechter deel van de gevel
vier niet geheel regelmatig gespatiлerde vensters aangebracht (wel
recht boven elkaar geplaatst). De vensters hebben gepleisterde
lekdorpels en bevatten T-draairamen. De rechter drie van deze vensters
hebben kozijnen met kraalprofiel terwijl de linker ongeprofileerd zijn.
Langs de bovenzijde van de gevel loopt een vrij hoge houten gootlijst.

Achtergevel:

De achtergevel van het linker deel van het pand is vanuit de openbare
ruimte niet zichtbaar. Maar op een foto in het archief van de afdeling
BAM uit 2000 is te zien dat het een bakstenen lijstgevel betreft. Alleen
het bovenste deel is zichtbaar: hierin bevindt zich een venster met een
dubbel draairaam met horizontale roedenverdeling. Langs de gevelrand
loopt een houten gootlijst. Tegen de achtergevel van het rechter deel
van het pand staat het buurpand Minderbroedersstraat 4-6. Omdat dit pand
lager is, is het bovenste deel van de gevel vanaf de straat zichtbaar.
Het betreft een tuitgevel met kleine schouders en vlechtingen, gemetseld
in handvorm baksteen in kruisverband met platvolle voegen. De schouders
en de tuit, in feite een schoorsteen, zijn voorzien van natuurstenen
dekplaten. Staafankers zijn aangebracht aan de kapconstructie. 

Ruimtelijke indeling:

Volgens een bouwtekening uit 1976 is de ruimtelijke indeling als volgt.
Onder het linkerdeel van het pand ligt een grote kelder en onder het
rechterdeel ligt een kelder die in drie ruimtes is onderverdeeld: twee
smalle ruimtes naast elkaar met erachter nog een kleine aparte ruimte
met de trap (uit 1976). Voor beide huizen liggen kleine straatkelders.
De kelders staan met elkaar in verbinding. Op de begane grond is er een
grote winkelruimte. Hierin bevinden zich halverwege het linker deel
trappen naar de winkelruimte op de verdieping (uit 1976). Rechts
achterin is een aparte ruimte met een noodtrappenhuis. Er staan kolommen
ter plaatse van de voormalige tussenmuren tussen de drie oude huizen. In
de aanbouw linksachter bevindt zich een aparte ruimte. Op de verdieping
is een soortgelijke indeling. Het achterste gedeelte in het linkerdeel
van het pand ligt echter lager dan het gedeelte ervoor (sinds 1976). Ook
hier staan kolommen ter plaatse van de vroegere tussenmuren. De tweede
verdieping bestaat uit een grote bedrijfsruimte, ook weer met een aantal
kolommen en rechts achterin enkele kleinere ruimtes. De twee zolders
zijn niet onderverdeeld behoudens een aparte ruimte voor het
trappenhuis.

Constructies:

Volgens een documentatierapport van de afdeling BAM uit 1997 bevat het
pand de volgende constructies. 

Het linker huis heeft een kelder met in het voorste deel een
langs-tongewelf en een rookkanaal tegen de linker zijmuur. In de
voorgevel zit een dichtgezette trapdoorgang en een doorgang naar de
kleine straatkelder. Dit keldertje heeft een tongewelf haaks op de
voorgevel.

Het achterste deel van de kelder heeft een betondek. De balklagen in het
linker huis zijn enkelvoudig en dateren mogelijk van kort na de brand
van 1744. In de linkerzijmuur zijn op de tweede verdieping bouwsporen
waargenomen van een houtskeletconstructie en van twee rookkanalen.
Gezien het baksteenformaat is de muur waarschijnlijk 15de- of
16de-eeuws. De muur is niet gemeenschappelijk met het buurpand, dat uit
de 1960er jaren dateert. 

Het rechter huis heeft een kelder onder het voorhuis met een gedrukt
tongewelf van IJsselsteen haaks op de voorgevel. De kelder is in twee
smalle ruimtes opgedeeld door een muur met poeren die niet in verband
met de tussenliggende muurvlakken zijn gemetseld. In de voorgevel zit
een dichtgezette kelderingang en een doorgang naar de straatkelder in de
vorm van een smal gangetje met tongewelf. De voorkelder heeft een
tongewelf haaks op de voorgevel. In de achtergevel van de kelder onder
het pand zit rechts een dichtgezette doorgang met daaronder een
rechthoekige beerput met een segmentboog-vormig gewelfje. De kelder
onder het achterste deel van het huis heeft een betondek en
voorzetwanden (1976). Een aanzet van het gesloopte dwarse tongewelf is
nog waarneembaar. In de linkerzijmuur is een grondboog opgenomen. Tegen
de achtergevel van het rechter huis loopt vanaf de eerste verdieping een
rookkanaal van IJsselstenen.

De balklagen in beide huizen zijn enkelvoudig (waarschijnlijk van na de
brand van 1744). De twee 18de-eeuwse sporenkappen bestaat uit gestapelde
dekbalkjukken met schaarspanten, wormen, windschoren en gehakte
telmerken. 

Interieurelementen:

Volgens het rapport uit 1997 bevat de kelder rechtsvoor een vloer die is
gedekt met gebakken tegels van 22x22 cm. 

Op de eerste verdieping in het linker huis bevinden zich tegen de linker
zijmuur weggetimmerde voorstellingen van exotische dieren. Deze zijn in
de eerste helft van de 20ste eeuw in potlood getekend op een witte
verflaag, en zijn gesigneerd met J vd Weyden (of Heyden).  

Erf, bijgebouwen, diversen:

Het perceel is geheel bebouwd.  Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Schapenmarkt 1-3 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Schapenmarkt en de
Minderbroedersstraat vormen voor een groot deel een fraai historisch
ensemble. Het pand heeft extra stedenbouwkundige waarde vanwege de
hoekligging en het gegeven dat de achterzijde van het linkerdeel wordt
ontsloten via een steegje vanaf de Minderbroedersstraat. Daarnaast heeft
het pand aanmerkelijke architectonische waarde omdat het met zijn
gepleisterde lijstgevel van rond 1875 en de forse bouwmassa duidelijk
herkenbaar is als bestaande uit twee historische huizen.

2. Bouw- en/of kunsthistorische waarden

Het pand heeft bouwhistorische waarde omdat het nog duidelijk herkenbaar
is als dubbel huis, met een bouwkundige kern die dateert uit 15de
(kelders en linker zijmuur) en de 16de eeuw (straatkelders), dat na de
brand van 1744 voor een groot deel nieuw is opgebouwd. Daarna zijn in
verschillende fasen veranderingen doorgevoerd. Met name de voorgevel van
rond 1875 getuigt hier duidelijk van. 

De potloodtekeningen van exotische dieren uit de eerste helft van de
20ste eeuw tegen de linker zijmuur op de eerste verdieping
vertegenwoordigen kunsthistorische waarde.

3. Cultuurhistorische waarden

Het gebouw heeft cultuurhistorische waarde als zijnde een dubbel
woon-werkhuis met een kern uit de 15de en 18de eeuw waarin aanmerkelijke
vernieuwingen herkenbaar zijn uit de 19de en 20ste eeuw, zoals de brede
voorgevel van rond 1875. Het pand stond oorspronkelijk in verbinding met
de poort van het Minderbroederklooster, dat de Minderbroedersstraat in
de middeleeuwen afsloot. 

Het object Schapenmarkt 1-3, bestaande uit een dubbel hoekhuis dat in
kern uit de 15de en de 18de eeuw dateert met een lijstgevel van rond
1875, is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Schapenmarkt 1-3			’s-Hertogenbosch, GMSP II

  PAGE  1 

