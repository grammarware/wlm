’s-Hertogenbosch

Kolperstraat 19-21

Kadastraal	: ’s Hertogenbosch, G-6821

Monumentnr.     : SOM0447

Huidige functie	: winkel-woning	Bouwjaar	: XIXA, pui XIXd, kern XVI

Architect	: 

Oorspr.functie	: woon-werkhuis

 

Verbouwingen	: 1945, 1991

Archief		: Gemeente ’s-Hertogenbosch, afdeling BAM

Datum document: 17-12-2007



globale aanduiding van het perceel

Context

(Bouw)historie:

Het pand Kolperstraat 19-21 droeg in 1566 de naam “De Rooie Scheer”
en werd in 1724 het “’t Gekroond Kruispotje” genoemd. Daarna was
het genaamd “De Medeklinkers”. Het huis bestond zeker in 1553 al,
toen er bij de haardentelling twee schouwen geteld werden. De linker
zijmuur van het huidige pand bestaat vrijwel geheel uit complete
restanten van de eerste stadsomwalling. De weergang is echter niet meer
aanwezig. Het oude pand is in de 19de eeuw verbouwd en voorzien van een
nieuwe voorgevel. De fraaie houten winkelpui dateert uit het laatste
kwart van de 19de eeuw. In 1945 is de indeling van de begane grond van
het pand gewijzigd. De gang tegen de rechter zijmuur werd gedeeltelijk
gesloopt en bij het winkel/magazijn gedeelte getrokken. Ook de
scheidende wanden van de ruimtes tegen de achtergevel werden verwijderd
ten behoeve van de nieuwe magazijnfunctie voor dit gedeelte. Tijdens een
verbouwing van de tweede verdieping en de zolderverdieping zijn ook de
vensters in de achtergevel ter hoogte van de tweede verdieping
gewijzigd. Tevens is er een opening in het dakvlak aan de achterzijde
gemaakt met een balkon. De begane grond is ook tegenwoordig nog in
gebruik als winkel en de verdiepingen hebben een woonfunctie.

Ligging:

Het pand ligt aan de zuidwestelijke zijde van de Kolperstraat, binnen en
tegen de eerste stadsmuur. Op de kadastrale minuut uit 1823 staat exact
hetzelfde perceel aangegeven en ook de omvang van de bebouwing is gelijk
aan de huidige bebouwing. De begane grond en eerste verdieping zijn aan
de achterzijde vrijwel geheel ingebouwd.

De Kolperstraat heeft in de loop der tijd meerdere namen gehad. De
tegenwoordige Kolperstraat noemde men rond 1450 "dat cort
Colpstraetken". De loop van de eerste stadsmuur is goed te zien in de
markeringen in dit straatje en de knik in de bebouwing.

Beschrijving

Algemeen (hoofdvorm, kap):

Het pand omvat een (niet meer toegankelijke) kelder, begane grond, twee
verdiepingen en een zolder onder een zadeldak met de nok haaks op de
voorgevel. Het dak heeft een voor- en achterdakschild en is gedekt met
rode Hollandse pannen. Het perceel is geheel bebouwd.

Voorgevel:

De drie vensterassen brede voorgevel is gepleisterd. Dit pleisterwerk is
voorzien van zware schijnvoegen. De gevel heeft op de begane grond een
fraaie 19de-eeuwse houten winkelpui. Deze pui bevat uiterst rechts een
ingang tot de woonvertrekken op de verdiepingen en links, temidden van
twee etalagevensters, de winkelingang in een portiek. In de deels met
hardsteen beklede borstwering onder de etalagevensters zijn twee
dichtgezette kelderlichten zichtbaar. De bovenlichten van de pui
bevatten ramen met een decoratieve gebogen roede. Al het houtwerk in de
pui is voorzien van fraaie profielen en met zorg uitgevoerde houten
ornamenten. 

De pui wordt afgesloten door een hoofdgestel met architraaf, fries met
drie consoles waarboven een zware kroonlijst zit. Boven een kordonlijst
heeft de eerste verdieping drie vensters met afgeronde bovenhoeken
binnen een gepleisterde geprofileerde omlijsting met kuif. De
invullingen van deze vensters zijn vernieuwd. Dezelfde vensters worden
op de tweede verdieping, eveneens boven een kordonlijst, herhaald. De
gevel wordt afgesloten door een hoofdgestel met een in stucwerk
uitgevoerde architraaf, een gepleisterd fries met twee velden en
centraal een oculus en een houten kroonlijst.

 

Zijgevels:

Het pand wordt aan beide zijden begrensd door bebouwing.

Achtergevel:

Het pand wordt aan de achterzijde ter hoogte van de begane grond en de
eerste verdieping vrijwel geheel begrensd door bebouwing. De rest van de
gevel bevat wel gevelopeningen maar is niet zichtbaar vanuit de openbare
ruimte. Aan de hand van tekeningen uit 1991 en de beschrijving uit de
jaren 1990 kan deze gevel als volgt worden omschreven: De achtergevel is
een in schoon metselwerk uitgevoerde lijstgevel uit de eerste helft van
de 19de eeuw. Op de begane grond zit een dichtgezet bovenlicht van een
19de-eeuws deurkozijn. De eerste verdieping heeft een venster met T-raam
en op de tweede verdieping zitten twee vensters die in 1991 verhoogd
zijn en van nieuwe invullingen zijn voorzien. In het achterdakschild zit
een venster dat tevens dienst doet als vluchtweg. Onder dit venster, dat
de dakrand doorbreekt, is een balkon en brandtrap geplaatst.

Ruimtelijke indeling:

Uit de beschrijving uit de jaren 1990 blijkt dat het pand gedeeltelijk
onderkelderd is geweest. Deze kelder is echter niet meer toegankelijk.
Voor zover bekend heeft het huis geen dwarsmuur gehad die het geheel
verdeelde in voor- en achterhuis. De stookplaatsen zitten tegen de
linker zijmuur en de trappen zijn tegen de rechter zijmuur gesitueerd.

Constructies:

In de beschrijving uit de jaren 1990 is het volgende opgenomen over de
constructies van het pand: De rechter zijmuur behoort oorspronkelijk tot
het huis. Het voorste gedeelte is nu gemeenschappelijk. Het pand heeft
aan de rechter achterzijde vermoedelijk gedeeltelijk nog een osendrup,
die tussen de beide panden verdeeld is. De linker zijmuur bestaat
grotendeels uit restanten van de stadsmuur. De balklagen zijn
enkelvoudig en de kap is een gordingenkap met (inmiddels gewijzigde)
dekbalkjukken en schaarspanten.

Interieurelementen

Over eventuele waardevolle interieurelementen is geen documentatie
voorhanden.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Kolperstraat 19-21 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het pand ligt net binnen de eerste ommuring,
tegen de voormalige stadsmuur. De gevelwanden van de Kolperstraat vormen
vrijwel in hun geheel een fraai historisch ensemble. De gepleisterde
19de-eeuwse voorgevel met fraaie en nog zeer gave 19de-eeuwse houten
winkelpui vormt een zeer beeldbepalend element binnen dit ensemble.

2. Bouw- en/of kunsthistorische waarden

Achter de 19de-eeuwse gevel met houten winkelpui gaat een 16de-eeuwse
kern schuil. Bovendien bestaat de linker zijmuur van het pand vrijwel
geheel uit restanten van de voormalige eerste stadsmuur van Den Bosch.
Het gebouw heeft dan ook een hoge bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een in kern
16de-eeuws woon-werkhuis waarin diverse vernieuwingen herkenbaar zijn
uit verschillende historische perioden. De uit de eerste helft van de
19de eeuw daterende lijstgevel en de fraaie houten winkelpui uit eind
van de 19de eeuw zijn de meest duidelijk herkenbare elementen die deze
verschillende perioden markeren. De in het pand aanwezige resten van de
eerste stadsmuur herinneren aan de oorspronkelijke loop van deze
omwalling.

Het object Kolperstraat 19-21, bestaande uit een 19de-eeuws pand met
waardevolle laat 19de-eeuwse houten winkelpui en 16de-eeuwse kern dat
tegen de eerste stadsmuur is gebouwd, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kolperstraat 19-21                            
          ’s-Hertogenbosch, GMSP II

  PAGE  4 

