’s-Hertogenbosch

Keizerstraat 20

Kadastraal	: ’s Hertogenbosch, G-2996

Monumentnr.     : SOM0620

Huidige functie	: woonhuis	Bouwjaar	: XIXB, oudere kern.

Architect	: 

Oorspr.functie	: woon-werkhuis

 

Verbouwingen	: 1977

Archief		: Gemeente ’s-Hertogenbosch, afdeling BAM

Datum document:14-01-2008



	

globale aanduiding van het perceel

Context

(Bouw)historie:

Het pand Keizerstraat 20 is in de tweede helft van de 19de eeuw
verbouwd. Tijdens deze verbouwing werd de steeg aan de linker zijde
overbouwd en is er achter het pand een smal achterhuisje gebouwd. In het
pand zijn nog verschillende onderdelen van de oudere voorganger bewaard
gebleven. Zo bevat het gebouw nog een oude kelder, oud muurwerk en een
samengestelde balklaag. Het pand is in de jaren zeventig van de
twintigste eeuw verbouwd. 

Tegenwoordig is de winkelruimte op de begane grond niet meer als zodanig
in gebruik. Het pand is geheel bewoond.

Ligging:

Het pand ligt op een rechthoekig perceel aan de zuidelijke zijde van de
Keizerstraat. In de eerste helft van de 19de eeuw had het pand aan de
linkerzijde een open gang waardoor met het achtererf kon bereiken. Deze
steeg is ook weergegeven op de kadastrale minuut uit 1823. Tegenwoordig
is de gang overbouwd. Op het achtererf is de gang nu opgenomen in het
achterhuis. Op de begane grond hoort het bij Keizerstraat 20 en op de
verdieping hoort het bij het buurpand nr. 18.

Beschrijving

Algemeen (hoofdvorm, kap):

Het pand bestaat uit een voorhuis met een smaller achterhuis. Het
voorhuis omvat een kelder, begane grond, twee verdiepingen en een zolder
onder een haaks op de voorgevel geplaatst zadeldak. Dit dak heeft een
dakschild aan de voor- en achterzijde en is gedekt met gesmoorde pannen.
Het achterhuisje op het achtererf heeft een begane grond en verdieping
onder een zadeldakje. De voormalige zolder is niet meer aanwezig. Het
dak ligt haaks op de Keizerstraat en is gedekt met rode pannen.

Voorgevel:

De twee vensterassen brede voorgevel is gepleisterd en voorzien van
schijnvoegen. Op de begane grond heeft het pand, boven een hardstenen
borstwering, een fraaie 19de-eeuwse houten winkelpui. Links in de pui
zit de voormalige winkelingang. Aan weerszijden van deze getoogde ingang
met 2-ruits bovenlicht zitten ranke, gecanneleerde houten pilasters met
gesneden kapiteeltjes. Rechts van deze ingang twee getoogde
etalagevensters. De invulling van de ingang en de vensters is vernieuwd.
De pui wordt afgesloten door een houten hoofdgestel met velden in het
fries en een kroonlijst op (deels ontbrekende) consoles. 

Op de eerste en tweede verdieping, boven een cordonlijst, zitten twee
vensters met afgeronde hoeken binnen een fraaie gestucte omlijsting met
kuif. De kozijnen en ramen binnen deze vensteropeningen zijn vernieuwd.
De gevel wordt afgesloten door een hoofdgestel met architraaf, fries en
kroonlijst op drie rijk uitgevoerde consoles.

Zijgevels:

Het pand wordt aan beide zijden begrensd door bebouwing. Omdat deze
aangrenzende bebouwing lager is, zijn de bovenste delen van de zijgevels
gedeeltelijk zichtbaar vanaf de straat. Beide zijgevels zijn blind
uitgevoerd en gecementeerd. Ter hoogte van de zolderbalklaag zijn
muurankers zichtbaar. Net voorbij de schoorsteen zit een lang anker op
een blokkeel en balk.

Achtergevel:

De achtergevel is niet zichtbaar vanuit de openbare ruimte. In een
documentatierapport uit 1977 wordt deze gevel als volgt omschreven: De
achtergevel is een deels aan het oog onttrokken lijstgevel met op de
begane grond en de eerste verdieping een venster met schuifraam en op de
tweede verdieping twee vensters met T-draairamen.

Ruimtelijke indeling:

In een documentatierapport van de afdeling BAM uit 1977 is het volgende
opgenomen ten aanzien van de ruimtelijke indeling van het pand: De
kelder bevindt zich onder het voorste kwart van het huis aan de linker
kant. Vroeger was deze kelder vanuit de gang toegankelijk. Deze toegang
is thans dichtgezet. Tegen de linker zijmuur loopt in het achterste
gedeelte een rookkanaal. Op de verdiepingen loopt tegen deze linker
zijmuur in het voorste gedeelte een tweede rookkanaal. Het pand heeft op
de begane grond aan de linker kant twee gangen naast elkaar, die van
elkaar gescheiden worden door een steens (voormalige) buitenmuur. De
linker gang is de overbouwde steeg. Het trappenhuis (XIXB) in het midden
verdeeld het pand in een voor- en achtergedeelte. In het achterhuisje
bevindt de trap naar de verdieping zich in het achterste gedeelte van de
overbouwde gang. Verder is er geen informatie beschikbaar over de
ruimtelijke indeling van dit bouwdeel. 

Constructies:

In het documentatierapport uit 1977 is ook informatie opgenomen over de
constructies van het pand. Hier wordt het volgende over vermeld: De
kelder heeft een tongewelf in de langsrichting. De balklaag van de
eerste verdieping bestaat uit vier vakken eiken moer- en kinderbalken.
Onder de voorste moerbalk hebben sleutelstukken gezeten. De
verdiepingsbalklagen zijn enkelvoudig en dateren uit de tweede helft van
de 19de eeuw. De kap met voor- en achterdakschild heeft schaarspanten
met balk, muurstijlen en een kreupele stijl, en dateert eveneens uit de
tweede helft van de 19de eeuw. De zijmuur van de overbouwde gang bevat
een houtskelet dat is opgevuld en verhoogd met baksteen. Het is niet
duidelijk waar dit houtskelet vandaan komt. Waarschijnlijk is het hier
in de tweede helft van de 19de eeuw bij de bebouwing van de gang
aangebracht.

Het achterhuisje uit de tweede helft van de 19de eeuw bevat een
enkelvoudige balklaag en heeft kap met sporen en spanten.

Interieurelementen

Over eventuele waardevolle interieuronderdelen is geen documentatie
voorhanden.

Erf, bijgebouwen, diversen:

Rechts van het kleinere en smallere achterhuis is een smal plaatsje.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Keizerstraat 20 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Aan de linker zijde heeft het pand een (inmiddels
overbouwde) steeg. De gevelwanden van de Keizerstraat vormen vrijwel in
hun geheel een fraai historisch ensemble. De markante gepleisterde gevel
van dit pand, met omlijstte vensters en de fraaie houten winkelpui, is
een zeer beeldbepalend element binnen dit ensemble.

2. Bouw- en/of kunsthistorische waarden

Achter de fraaie 19de-eeuwse gevel met bijbehorende houten winkelpui
gaat een oudere kern schuil. Intern zijn er constructieve onderdelen van
deze waardevolle oude kern bewaard gebleven, zoals de samengestelde
balklaag en de kelder. Het object is dan ook van bouwhistorisch belang.

3. Cultuurhistorische waarden

Als een in hoofdvorm gaaf winkel-woonhuis uit de tweede helft van de
19de eeuw heeft het pand cultuurhistorische waarde. Daarnaast is het als
representant van een ontwikkeling in de tweede helft van de 19de eeuw,
toen veel oude huizen werden verbouwd en werden voorzien van een nieuwe
voorgevel, ook van cultuurhistorisch belang.

Het object Keizerstraat 20, bestaande uit een 19de-eeuws pand met een
oudere kern en een markante 19de-eeuwse lijstgevel met houten winkelpui,
is op basis van bovenstaande criteria beschermenswaardig als
gemeentelijk monument in de gemeente ‘s-Hertogenbosch

Redengevende omschrijving Keizerstraat 20                               
             ’s-Hertogenbosch, GMSP II

  PAGE  1 

