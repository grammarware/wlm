’s-Hertogenbosch

Nieuwstraat 20-22

Kadastraal	: ’s Hertogenbosch, H-6714

Monumentnr.     : SOM0465

Huidige functie	: onbekend	Bouwjaar	: voorgevel begin 19de eeuw,
mogelijk oudere kern

Architect	:  

Oorspr. functie	: woonhuis

 

Verbouwingen	: 1915

Archief		: Gemeente ’s-Hertogenbosch, afdeling BAM

Datum document: 30-07-2007



globale aanduiding van het perceel

Context

(Bouw)historie:

Het pand Nieuwstraat 20-22 is een groot breed opgezet herenhuis, met
rechts een min of meer apart smal bouwdeel. De voorgevel dateert in
hoofdzaak uit de vroege 19de eeuw, en het bouwvolume erachter is even
oud. Het smalle bouwdeel rechts hiervan heeft een gevel van
ogenschijnlijk iets latere datum, maar het achterliggende bouwdeel is
waarschijnlijk ouder. Achter het hoofd-bouwdeel ligt nog een breed
ondiep bouwdeel. Mogelijk is dit in kern ouder dan de voorgevel.
Waarschijnlijk in de late 19de eeuw werd aan de achterzijde een eenlaags
bouwdeel met plat dak en een kleine uitbouw met toiletten toegevoegd. In
1915 werd de kap van het hoofd-bouwdeel aan de Nieuwstraat gewijzigd van
een a-symmetrisch zadeldak in een plat dak met een schuin dakschild aan
de achterzijde. In de 20ste eeuw heeft het pand een functie gekregen als
onderdeel van het complex van het Grootzieken gasthuis. Halverwege die
eeuw werden in de achtergevel een aantal nieuwe gevelopeningen gemaakt.
Het pand verkeert, voor zover van buitenaf zichtbaar, grotendeels in
opmerkelijk authentieke staat.

Ligging:

Het pand is gelegen aan de westzijde van de Nieuwstraat in een gesloten
gevelwand. De Nieuwstraat is in niet lang na 1641 aangelegd. In dat jaar
werden verschillende na de reformatie in onbruik geraakte
kloostergebouwen door de Raad van State verkocht. Frans Blom koopt onder
andere het klooster van de Dominicanen (Predikheren), dat net ten
noorden van de Binnendieze ongeveer tussen de huidige Nieuwstraat en de
Sint Josephstraat was gelegen. Hij breekt het klooster grotendeels af en
ontwikkelt het terrein opnieuw. Ter ontsluiting legt hij de twee
genoemde straten aan. 

Aanvankelijk blijft de locatie van het onderhavige pand onbebouwd, maar
tussen ca. 1650 en 1750 is er een gebouw verrezen. Op de kadastrale
kaart van 1823 is er een gebouw aangegeven ongeveer ter grootte van het
hoofdbouwdeel aan de straat, met aan de linkerzijde een achterbouw langs
de Binnendieze (waar heden ook een bouwdeel staat) en ter rechterzijde
een diep pand op een naastgelegen perceel (heden het rechter bouwdeel
van Nieuwstraat 20-22).

Aan de achterzijde grenst het pand aan het grote parkeerterrein van het
Grootzieken Gasthuis. Het pand stond in 1823 nog op een eigen kavel met
een flinke achtertuin, maar heden vormt het onderdeel van het enorme
terrein van het ziekenhuis, dat tussen de Nieuwstraat en de
Tolbrugstraat is gelegen. 

Beschrijving

Algemeen (hoofdvorm, kap):

Het pand bestaat uit een breed opgezet hoofdvolume aan de Nieuwstraat en
aan de rechterkant een iets dieper smal bouwdeel onder een aparte kap,
dat diende als koetshuis. Aan de achterzijde een ondiep breed bouwdeel
dat iets taps toeloopt naar rechts, en links daarachter tenslotte een
bouwdeel langs de Binnendieze. Het hoofdvolume bevat een hoge begane
grond, een hoge verdieping en een zolder met hoge borstwering onder een
plat dak met een schild aan de achterzijde, gedekt met gesmoorde pannen.
Het rechter bouwdeel bevat een lagere begane grond en verdieping, een
tweede verdieping en een zolder met borstwering onder een zadeldak
evenwijdig aan de voorgevel, dat is gedekt met gesmoorde en rode pannen.
Het brede bouwdeel aan de achterzijde bevat voor het grootste deel een
begane grond, een verdieping en een zolder, onder een zadeldak
evenwijdig aan de straat met zijschilden, gedekt met rode pannen. Aan de
linkerkant bestaat dit bouwdeel maar uit ййn bouwlaag met een plat
dak. Hoogstwaarschijnlijk is dit een latere aanbouw uit de late 19de of
vroege 20ste eeuw. Ongeveer achter de hoofd-ingangspartij in de
voorgevel zijn de zolders van het hoofdbouwdeel en het achterliggende
bouwdeel verbonden door een steekkap. Het achterste bouwdeel aan de
Binnendieze bevat een begane grond en een zolder onder een zadeldak
haaks op de Nieuwstraat. Dit dak is gedekt met rode pannen en heeft
linksvoor nog een kleine aankapping met een plat dak. Net rechts van dit
bouwdeel staat tegen de achtergevel van de brede achterbouw een kleine
tweelaags uitbouw waarin toiletten zijn ondergebracht.

Voorgevel:

De voorgevel is een brede lijstgevel, die uit twee delen bestaat. Het
grootste deel links is in baksteen opgetrokken en bestaat uit zeven
traveeлn, terwijl het deel rechts is gepleisterd en op de verdiepingen
twee traveeлn beslaat met op de begane grond een inrijpoort. Het linker
deel heeft een hardstenen plint en borstwering gedekt met een
waterlijst. Hierboven is de gevel gemetseld in handvorm baksteen in
staand verband en voorzien van knipvoegen met dunne stootvoegen. Op de
waterlijst staan forse vensters onder strekse bogen, met kozijnen met
kwarthol profiel en zesruits empire schuiframen. In de derde travee van
links bevindt zich de ingangspartij. Deze heeft een houten omlijsting
met gecanneleerde pilasters met rozetten aan de bovenzijde en een
hoofdgestel met fries en kroonlijst die zijn vooruitgezet boven de
pilasters. In de opening een dubbele paneeldeur met ijzeren handgrepen,
een geprofileerd kalf en een bovenlicht. Op de verdieping zijn er zeven
vensters gelijk aan die op de begane grond, maar dan elk met een eigen
hardstenen lekdorpel. Op de tweede verdieping bevinden zich lage
mezzanino-vensters met hardstenen lekdorpels en strekse bogen en
tweeruits ramen. Tussen de verdiepingen zijn tussen de traveeлn
balkankers in de gevel aangebracht. De gevel wordt afgesloten door een
vrij sober hoofdgestel met een gepleisterde architraaf en fries, en een
houten kroonlijst. Waarschijnlijk was de kroonlijst van origine rijker
van vormgeving. 

Het smalle geveldeel rechts heeft een gepleisterde plint en daarboven is
de gepleisterde gevel voorzien van dunne schijnvoegen. Op de begane
grond is er in het midden een poortopening, waarachter zich een
koetshuis/garage bevindt, met een gepleisterde omlijsting met een
halfrond profiel die in de bovenhoeken is afgerond en naar binnen is
verlegd om cirkelvormige sierelementen op de hoeken te omlopen. De
dubbele deur is rijk uitgevoerd met paneeldeuren met ijzeren handgrepen
en een vijfzijdige middennaald. Ter weerszijden zijn er hoog op de
begane grond twee kleine vensters met vergelijkbare omlijstingen als van
de poort, met naar binnen verlegde afgeronde hoeken. De cirkelelementen
in de hoeken zijn echter grotendeels verdwenen. Ook de kozijnen hebben
naar binnen verzette afgeronde hoeken. Deze barokke vormgeving van de
begane grond dateert van rond 1870. Op de verdieping staan op een
waterlijst twee forse vensters met kozijnen met kwarthol profiel en
zesruits schuiframen. Op de tweede verdieping twee gelijke vensters met
aparte gepleisterde lekdorpels. Het hoofdgestel van het linker geveldeel
loopt door over dit rechter geveldeel. 

Zijgevels:

Het pand wordt voor het grootste deel aan beide zijden begrensd door
bebouwing. Aan de achterzijde zijn er echter wel delen van de zijgevels
zichtbaar. Het achterste en bovenste deel van de linker zijgevel van het
smalle rechtervolume is te zien omdat dit dieper en hoger is dan het
hoofd-bouwvolume. Net als de hele achtergevel is deze gecementeerd. In
de top staat een half uit de gevel naar voren springende gecementeerde
schoorsteen van jongere datum (circa vroege 20ste eeuw). In de gevel is
een verkleuring te zien die een vroegere dakhelling weergeeft van de
aansluiting van het vroegere steile dak van het hoofdvolume. De rechter
zijgevel van de verdieping van de  brede achterbouw is ook gecementeerd,
en bevat een 20ste-eeuwse opening met een dubbele deur naar het platte
dak ernaast. De nauwelijks waar te nemen linker zijgevel van dit
bouwvolume is in baksteen opgetrokken en bevat op de begane grond twee
hoge gevelopeningen onder rollagen met bovenramen naar een kleine
binnenplaats achter het buurpand. Op de verdieping twee vensters met
lekdorpels onder rollagen en ramen met onder- en bovenramen. 

De achterbouw aan de Binnendieze heeft gecementeerde zijgevels die
grotendeels schuilgaan achter klimop. De rechter zijgevel bevat links
twee vensters met kozijnen met kraalprofiel en zesruits empire
schuiframen.

Achtergevel:

De achtergevels van de verschillende bouwdelen zijn gecementeerd. Net
als de hiervoor beschreven zijgevels worden ze grotendeels afgesloten
door houten gootlijsten. 

De linker achtergevel van het smalle bouwdeel bevat op de verdieping
rechts een 20ste-eeuws venster en links daarvan een kleine, jonge houten
aanbouw in de hoek met het verder naar achter stekende buurpand, dat
voor een kleine deel achter het smalle bouwvolume is gelegen. Op de
tweede verdieping twee vensters met lekdorpels en zesruits schuiframen
uit de het derde kwart van de 20ste eeuw. Rechts zijn er vlak bij de
hoek met de zijgevel kleine kruisankertjes aangebracht op beide
verdiepingen.

Het vrij liggende gedeelte van het hoofdbouwdeel, links op de
verdieping, bevat rechts een opening met een deur uit de tweede helft
van de 20ste eeuw. In de achtergevel van het brede achter-bouwdeel is er
links in het eenlaags gedeelte een smalle ingang met een moderne deur,
geprofileerd kalf en dichtgemaakt bovenlicht. Rechts daarvan zijn er
drie grote gevelopeningen van rond het midden van de 20ste eeuw, een
venster geflankeerd door twee ingangen met dubbele deuren, steeds met
bovenlichten. Rechts in de gevel, net naast de uitbouw met de toiletten,
is er nog een grote opening met een dubbele deur en bovenlicht.
Daarboven op de verdieping een venster met gecementeerde lekdorpel,
kozijn met kraalprofiel en een zesruits empire schuifraam. In de kleine
uitbouw zijn er op beide bouwlagen toiletvenstertjes. In de met klimop
begroeide achtergevel van het bouwdeel rechts aan de Binnendieze is er
op de begane grond links een venster met een zesruits empire schuifraam,
en op de verdieping een klein venster met vierruits draairaam. 

Ruimtelijke indeling:

Over de ruimtelijke indeling is geen documentatie voorhanden.

Constructies:

Over de constructies is geen documentatie voorhanden.

Interieurelementen:

Over de interieurelementen is geen documentatie voorhanden.

 

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Nieuwstraat 20-22 heeft stedenbouwkundige waarde vanwege de
samenhang met de historische gebouwde omgeving en de historische
perceelsstructuur. De gevelwanden van de Nieuwstraat vormen een fraai
historisch ensemble, en ook de Binnendieze met de bebouwing erlangs
vormt een bijzonder historisch geheel. Daarnaast heeft het pand
aanmerkelijke architectonische waarde met een brede en statige,
vroeg-19de-eeuwse lijstgevel, typisch voor een herenhuis. 

2. Bouw- en/of kunsthistorische waarden

Het pand heeft bouwhistorische waarde als zijnde historisch herenhuis
uit de vroege 19de eeuw, dat is samengesteld uit verschillende bouwdelen
van mogelijk verschillende ouderdom. Het smalle rechter bouwdeel was van
oorsprong een apart huis, en dateert waarschijnlijk ook uit de vroege
19de eeuw, maar de gevel lijkt later te zijn gemoderniseerd.
Waarschijnlijk bevinden zich in het pand nog authentieke historische
constructies en interieurelementen.

3. Cultuurhistorische waarden

Het gebouw heeft cultuurhistorische waarde als zijnde een vroeg
19de-eeuws herenhuis met koetshuis dat is samengesteld uit
verschillende, mogelijk ten dele  oudere, bouwdelen. In de 20ste eeuw
heeft het pand een functie gekregen als onderdeel van het achtergelegen
complex van het Grootzieken gasthuis. 

Het object Nieuwstraat 20-22, bestaande uit een vroeg-19de-eeuws
herenhuis met koetshuis en een brede lijstgevel, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Nieuwstraat 20-22			’s-Hertogenbosch, GMSP
II

  PAGE  1 

