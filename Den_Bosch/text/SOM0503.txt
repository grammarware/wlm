’s-Hertogenbosch

Vughterstraat 202

Kadastraal	: ’s Hertogenbosch, G-7234

Monumentnr.     : SOM0503

Huidige functie	:  woonhuis	Bouwjaar	: XIXB, kern XVId

Architect	: 

Oorspr.functie	: woon-werkhuis

 

Verbouwingen	: 1927, 1963

Archief		: Gemeente ’s-Hertogenbosch, afdeling BAM

Datum document:17-04-2007



 

globale aanduiding van het perceel

Context

(Bouw)historie:

Over de (bouw)historie van Vughterstraat 202 is niet veel bekend. Wat
zeker is, is dat het pand het resultaat is van een 19de-eeuwse
verbouwing van een ouder pand. Intern zijn verschillende (voornamelijk
constructieve) onderdelen van deze oudere laatmiddeleeuwse kern bewaard
gebleven. Het gebouw is samen met het linker buurpand nr. 198-200 vooral
in de jaren 1927 en 1963 flink gewijzigd. Waarschijnlijk waren de nrs.
198-200 en 202 in het bezit van dezelfde eigenaar. In het linker pand
(nr. 198-200) was een bakkerij gevestigd tot ver in de twintigste eeuw
(zowel op tekeningen uit 1927 als op tekeningen uit 1958 zijn
bedrijfsruimtes en winkel voor een bakkerij ingetekend). Het rechter
pand (nr. 202) fungeerde als woonhuis en hoorde bij de bakkerij. Een
gang op de begane grond verschafte toegang tot de naastgelegen bakkerij.
Of de panden ook nu nog intern met elkaar verbonden zijn is niet
duidelijk.

Ligging:

Het pand is gelegen op een langgerekt perceel aan de zuidzijde van de
Vughterstraat, op de voor Den Bosch kenmerkende smalle strookverkaveling
tussen straat en achterliggende Binnendieze (ter plaatse nu gedempt),
buiten de tweede stadmuur uit de 14de eeuw. Rechts wordt het gebouw
begrensd door een steegje dat naar het achtergelegen terrein leidt. Het
geheel is onderdeel van een gevelwand met voornamelijk 19de-eeuwse
gevels. Veel van deze panden aan de Vughterstraat hebben een oudere,
soms middeleeuwse, kern. Door de eeuwen heen is de Vughterstraat, die in
opzet een stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap): 

Het pand met een rechthoekige plattegrond bestaat uit een kelder (onder
het achterste gedeelte) twee bouwlagen en een zolderverdieping met
borstwering. Het flauwe schilddak met nok haaks op de voorgevel is
gedekt met gesmoorde Oud Hollandse pannen.

Voorgevel:

De drie vensterassen brede lijstgevel is geheel gepleisterd. Er is
duidelijk een hoge begane grond zichtbaar, wat duidt op de
oorspronkelijke aanwezigheid van een oude constructie. Links in de gevel
is de ingang gesitueerd. Het deurkozijn met kwart hol profilering bevat
een brede paneeldeur, hardstenen neuten en dorpel en een bovenlicht met
glas-in-lood (ca. 1930). Rechts van deze ingang bevinden zich twee
vensters. De kozijnen en T-ramen van deze vensters met glas-in-lood
bovenlichten zijn in de eerste helft van de 20ste eeuw vernieuwd. Onder
deze vensters zijn hardstenen lekdorpels geplaatst. Op de verdieping
bevinden zich drie vensters. Al deze kozijnen zijn voorzien van een
kwart hol profilering en een eenvoudige gestucte omlijsting. De
T-schuiframen (inclusief de bovenlichten) zijn in de eerste helft van de
20ste eeuw vernieuwd. Een dubbele kordonlijst vormt een visuele
scheiding tussen de begane grond en de verdieping. De gevel wordt
afgesloten door een hoofdgestel met fries met gestucte vlakken en een
houten kroonlijst met tandlijst.

 

Zijgevels:

Het steegje waaraan deze zijgevel ligt wordt afgesloten door een poort.
Voor zover zichtbaar is de gevel uitgevoerd in schoon metselwerk en zijn
er diverse vensters in opgenomen. Daarnaast zijn er enkele grote
muurankers (duidt op de aanwezigheid van een moer- en kinderbalklaag) en
sierankers (ter hoogte van de enkelvoudige balklaag) zichtbaar. In het
metselwerk van deze gevel is goed te zien hoe de 19de-eeuwse gevel voor
het oudere pand is geplaatst. 

 

Achtergevel:

De achtergevel is niet zichtbaar vanuit de openbare ruimte. Tijdens een
opname in 1989 echter is geconstateerd dat de gevel is opgetrokken in
schoon metselwerk en dateert uit de 19e eeuw.

Ruimtelijke indeling:

Tijdens een opname in 1989 is het volgende m.b.t. de ruimtelijke
indeling geconstateerd:

Het woonhuis heeft onder het achterste gedeelte een kelder met twee
evenwijdige tongewelven. Hierboven een opkamer, begane grond, verdieping
en zolder met borstwering. Op de begane ligt geheel links een brede gang
met verbindingsdeuren naar het linker buurpand. Rechts aan deze gang
zijn de woonvertrekken gesitueerd en ook op de verdieping is deze
indeling toegepast.

Constructies:

Tijdens een opname in 1989 is het volgende m.b.t. de constructie van het
pand geconstateerd: De eerste verdiepingsbalklaag bestaat uit moer- en
kinderbinten (mogelijk XVI d). Op de tweede verdieping is een
enkelvoudige balklaag aangetroffen. Deze is aangebracht tijdens een
verhoging van het pand in de 19de eeuw. De kap hierboven is opgebouwd
uit grenen dekbalkjukken met schaarspanten met balk. Het onderste
gedeelte van de muren, de moer- en kinderbinten balklaag en de kelder
dateren waarschijnlijk uit de late middeleeuwen. De linker zijmuur is
een gedeelde muur met het buurpand.

Interieurelementen:

Er zijn verschillende monumentale interieurelementen aangetroffen
tijdens de opname in 1989: de bordestrap dateert uit de 19e eeuw en is
in 1927 vanuit het buurpand (nr. 198-200) in dit woonhuis herplaatst.
Tegen de rechter zijmuur bevinden zich twee rookkanalen met schouw,
eveneens uit de 19e eeuw. Voorts zijn er 19de-eeuwse betimmeringen
aanwezig, waaronder een binnenpui en deuren.

Erf, bijgebouwen, diversen:

Niet van toepassing.

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Als 19de-eeuws woonhuis met een oudere kern, gelegen binnen de
stadsuitbreiding uit de 14de eeuw heeft het pand stedenbouwkundige
waarde. Deze waarde wordt versterkt door de ligging op een oud kavel,
rechts begrensd door een steegje, waarmee wordt verwezen naar de
historische verkavelingsstructuren in dit gedeelte van de binnenstad van
’s-Hertogenbosch. Samen met het belendende pand en de overige
bebouwing aan de Vughterstraat is er sprake van een ensemblewaarde. 

2. Bouw- en/of kunsthistorische waarden

Het gebouw is een typisch en gaaf voorbeeld van een 19de-eeuwse
verbouwing van een pand met laat-middeleeuwse kern en een eenvoudige
19de-eeuwse lijstgevel. Het pand is goed bewaard gebleven in hoofdvorm
en detaillering. De nog in het pand aanwezige bouwhistorische- en
architectuurhistorische elementen uit deze periode maar ook uit latere
fases, geven het object een bouwhistorische- en architectuurhistorische
waarde. 

3. Cultuurhistorische waarden

Als typisch 19de-eeuws woonhuis met een oudere kern heeft het object een
cultuurhistorische waarde. Daarnaast is het van cultuurhistorisch belang
als (voormalige) middenstandswoning t.b.v. de naastgelegen (voormalige)
bakkerij.

Het object Vughterstraat 202, bestaande uit een in kern mogelijk laat
16de-eeuws huis, rechts begrensd door een steegje, is op basis van
bovenstaande criteria beschermenswaardig als gemeentelijk monument in de
gemeente ‘s-Hertogenbosch

Redengevende omschrijving Vughterstraat 202                             
          ’s-Hertogenbosch, GMSP II

  PAGE  1 

