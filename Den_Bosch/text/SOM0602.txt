’s-Hertogenbosch

Jan Heinsstraat 30-32

Kadastraal	: ’s Hertogenbosch, G-5894, G-5895

Monumentnr.     : SOM0602

Huidige functie	: woonhuis	Bouwjaar	: circa 1885

Architect	: 

Oorspr.functie	: woonhuis

 

Verbouwingen	: 1916, 1919, 1952, 1962

Archief		: Gemeente ’s-Hertogenbosch, afdeling BAM; dz-archief bos.
63977

Datum document: 01-12-2008



globale aanduiding van het perceelContext

(Bouw)historie:

Kort na 1880 werd begonnen met de bouw van huizen aan de noordzijde van
de Jan Heinsstraat, die in 1881 zijn naam kreeg bij raadsbesluit van 31
mei. Er werden aan de noordzijde van het straatgedeelte tussen de Van
Tuldenstraat en de Zuid-Willemsvaart voornamelijk kleine herenhuizen
gerealiseerd, deels in een projectmatige opzet. Het buurtje rond de Jan
Heinsstraat met zijn kleine herenhuizen en beneden- en bovenwoningen
werd vooral bevolkt door de hogere middenstandsklasse, die in deze
periode sterk in opkomst was.

Het dubbele herenhuis op de nr.30-32 ontstond waarschijnlijk in
samenhang met het belendende enkelvoudige herenhuis op nr. 34, maar
wijkt hier op een aantal opvallende punten duidelijk van af. 

Het dubbele huis zal rond 1885 zijn gebouwd en is een voorbeeld van de
sobere bakstenen lijstgevelarchitectuur, die in de jaren tachtig van de
19de eeuw op zijn retour was, maar vooral in de woonhuisbouw nog veel
werdtoegepast. Deze bouwtrant, onder invloed van het neoclassicisme, was
vooral rond het midden van de 19de eeuw erg in zwang. 

Verbouwingstekening 1952

Hoewel de voorgevel nog in vrij gave staat bewaard is gebleven,
onderging het dubbele huis in de loop der jaren diverse wijzigingen.
Getuige informatie uit het bouwarchief is het dubbele huis lange tijd in
handen geweest van ййn eigenaar, de familie P.C. en later Hub. Appel
(brandstoffenhandel). In 1908 woonde op nr. 30 R.H. Gockinga,
“ingenieur van den waterstaat”, in nr. 32 was het kantoor of bureel
Maasmond gevestigd alsmede de woning van Gez. Van der Krabben. De
kantoorbestemming is in 1919 ongedaan gemaakt, want in de bouwvergunning
voor de noodzakelijke wijzigingen lezen we het “aanbrengen van
veranderingen en vernieuwingen in het wederom tot woonhuis te bestemmen
bureaugebouw”. Deze wijzigingen, voornamelijk het wegbreken en
dichtmaken van enkele binnenmuren, de inbouw van schuifdeuren, een
badkamer en een closet vonden plaats naar ontwerp van de “technicus”
P.J.A. Appel, ongetwijfeld familie van de eigenaar. Drie jaar eerder, in
1916 kreeg nr. 30 aan de achterzijde een “gesloten veranda” naar
ontwerp van Appel. Ook na de Tweede Wereldoorlog volgden interne
wijzigingen, zoals in 1952 in opdracht van Hub. Appel, die nr. 32 liet
voorzien van een nieuw ingedeelde woonkamer met schouw. De keuken in de
tweede bouwlaag, een restant van de vroegere bovenwoning van het bureel,
werd veranderd tot een slaapkamer. Een en ander gebeurde naar ontwerp
van architect Edmond Nijsten. Architect H.L. Mens ontwierp een interne
verbouwing van nr. 30 in 1962, in opdracht van A. van Loon

Ligging:

Het pand ligt aan de noordelijke zijde van de Jan Heinsstraat, binnen de
aaneengesloten noordelijke gevelwand van deze straat in het noordelijke
deel van de Bossche binnenstad. Het aangrenzende wijkje werd aangelegd
op de “Esplanade” of het “Plein”, de onbebouwde ruimte ten
zuiden van de Citadel, die eind 19de eeuw werd herontwikkeld. 

Beschrijving

Algemeen (hoofdvorm, kap):

Het pand heeft in hoofdzaak een rechthoekige plattegrond, twee volledige
bouwlagen en een zolderverdieping, opgenomen onder een plat met
dakschilden boven voor- en achtergevel, gedekt met asfaltshingles. In
het voorste dakvlak bevinden zich enkele kleine dakramen en twee
symmetrisch gerangschikte houten dakkapellen met zadeldakjes, wangen van
zink of asfaltleien, op consoles overkragende houten gevelveldjes,
geprofileerde klauwstukken en dubbele 2-ruits draairamen. 

Voorgevel:

De voorgevel heeft een symmetrische opzet en is acht vensterassen breed
(twee per herenhuis). De zes middelste vensterassen vormen een risaliet,
waarboven de kroonlijst is omgezet. 

De gevel is gemetseld in roodbruine machinale baksteen in kruisverband
(met snijvoegen) en voorzien van een lage hardstenen plint. Hardsteen is
ook toegepast voor de lekdorpels van de vensters. Aan de bovenzijde
sluit de gevel af met een eenvoudig hoofdgestel, bestaande uit een
smalle architraaflijst, een glad fries en een eenvoudig geprofileerde
houten kroonlijst. 

Uiterst links en rechts in het risalerende gedeelte bevinden zich
portieken onder anderhalfsteens segmentbogen, waarin de ingangen van
respectievelijk de nrs. 30 en 32 zijn opgenomen. Beide hebben een kozijn
met hardstenen dorpel, paneeldeur met vlakke panelen en diamantkoppen en
boven het kalf een enkelruits bovenlicht, bij nr. 32 met eenvoudig
glas-in-lood. In beide portieken liggen eenvoudige betegelde stoepen.
Voorts bevat de eerste bouwlaag in alle overige vensterassen een groot
venster met anderhalfsteens strek, kozijn met vellingkantprofiel en een
T-schuifraam, waarvan het bovenlicht deels gevuld met decoratief
glas-in-lood. In de tweede bouwlaag bevinden zich in totaal acht
vensters, waarvan alleen de twee linker bij nr. 32 nog met de originele
T-schuiframen, met gekleurd glas-in-lood in de bovenlichten. De twee
rechter vensters hebben al eens een nieuwe invulling gekregen: een
stolpraam met daarboven een groot vierkant bovenlicht met gekleurd
glas-in-lood. De vier vensters van nr,30 hebben recent vernieuwde
invullingen: dubbele draairamen met enkelruits bovenlichten, waarin het
oud decoratief glas-in-lood is geplaatst. 

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. 

Ruimtelijke indeling:

De huizen hadden een voor dit herenhuistype gebruikelijke opzet met een
kamer-en-suite, aan ййn zijde begeleid door een zijgang, waaraan het
trappenhuis is gesitueerd. Aan de voorzijde is er een kleine
(spreekkamer), de keuken is aan de achterzijde gesitueerd. 

Interieurelementen

Over eventuele waardevolle interieurelementen is geen documentatie
voorhanden. Gezien de vele interne verbouwingen zal de oorspronkelijke
situatie niet meer in gave staat aanwezig zijn.

Erf, bijgebouwen, diversen:

N.v.t.

Literatuur/bronnen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het dubbele herenhuis Jan Heinsstraat 30-32 heeft stedenbouwkundige
waarde vanwege de samenhang met de historische gebouwde omgeving en de
historische verkavelingsstructuur, die dateert van de late 19de eeuw. De
panden maken deel uit van een gave historische gevelwand met
representatieve kleinschalige herenhuisarchitectuur. 

2. Bouw- en/of kunsthistorische waarden

Het pand is een wat betreft de uiterlijke verschijningsvorm goed en gaaf
voorbeeld van een kleinschalig dubbel herenhuis uit het laatste kwart
van de 19de eeuw, opmerkelijk door de sobere lijstgevelarchitectuur en
de symmetrische opzet met middenrisaliet. 

3. Cultuurhistorische waarden

Het gebouw heeft cultuurhistorische waarde als markant voorbeeld van
kleinschalige herenhuisarchitectuur uit het einde van de 19de eeuw. Het
geeft een goede indruk van de wijze, waarop de hogere middenstand in
deze periode was gehuisvest. 

Daarnaast verwijst de bebouwing, net als de buurpanden, met zijn laat
19de-eeuwse gevelarchitectuur naar de “moderne” ontwikkelingen in en
rond de Bossche binnenstad, waar rond 1900, na de ontmanteling van de
vesting nieuwe woongebieden werden ingericht. 

Het object Jan Heinsstraat 30-32, bestaande uit een laat 19de-eeuws
dubbel herenhuis, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Jan Heinsstraat 30-32                         
       ’s-Hertogenbosch, GMSP II

  PAGE  1 

