’s-Hertogenbosch

Schapenmarkt 23

Kadastraal	: ’s Hertogenbosch, G-4529

Monumentnr.     : SOM0667

Huidige functie	: winkel-magazijn	Bouwjaar	: XIXc/d, kern XVI

Architect	: 

Oorspr.functie	: woon-werkhuis

 

Verbouwingen	: 1904, 1908, 1928, 1938, 1994

Archief		: Gemeente ’s-Hertogenbosch, afdeling BAM

Datum document: 01-10-2007



 

globale aanduiding van het perceel

Context

(Bouw)historie:

Het pand Schapenmarkt 23 stond in 1603 bekend als “Het Bijlken”, in
1659 als “de Coningh van Engelant” en zou later ook “de Pruik”
hebben geheten. In het cijnsboek van 1520 werd het pand al genoemd.
Tijdens het bombardement van Den Bosch in 1601 werd het dak van het huis
en de stal getroffen door vier schoten, waarbij het dakbeschot, de
sporen, de muren, de strijkbalk en de muurplaat beschadigd werden. De
stal op het achtererf was bereikbaar vanuit de Snellestraat. In de
twintigste eeuw is de winkelpui meerdere malen gewijzigd (1904, 1908,
1928). De huidige pui dateert uit 1994. Ook intern zijn er enkele
wijzigingen doorgevoerd die voornamelijk betrekking hadden op de
indeling van de begane grond en de situering van de trappen. In 1994
zijn er voor het laatst wijzigingen aangebracht aan de indeling en de
pui van het pand.

Ligging:

Schapenmarkt 23 ligt aan de oostelijke zijde van de Schapenmarkt, binnen
de eerste stadsmuur. Het perceel zal zich oorspronkelijk helemaal
uitgestrekt hebben tot aan de achterliggende Snellestraat. Op de
kadastrale minuut uit 1823 is dit echter al niet meer het geval. Het
losse achterhuis op het achtererf is in de jaren 1930 middels het
overkappen van de binnenplaats aan het hoofdpand verbonden. Aan de
linker zijde van het achterhuis loopt een gang die tegenwoordig bebouwd
is. 

De Schapenmarkt is gelegen in de oude 13de-eeuwse kern van de stad.
Vanouds verbindt de straat het historische hart van de stad, de Markt,
met de voornaamste uitvalsstraat naar het zuiden, de Vughterstraat.
Vroeger was de naam Sadeleerstraat en later Zadelstraat, naar het
ambacht van de zadelmakers die aan deze straat gevestigd waren. Vanaf de
tweede helft van de 18de eeuw werd hier de schapenmarkt gehouden,
waardoor de nieuwe naam gangbaar werd. Het noordoostelijke uiteinde van
de Schapenmarkt, waaraan het onderhavige pand is gelegen heeft een
trechtervorm, als geleidelijke overgang van de straat naar het
driehoekige marktplein.

Beschrijving

Algemeen (hoofdvorm, kap):

Het voorhuis bestaat uit een hoge begane grond (gedeeltelijk
onderkelderd) met links een later overbouwde zijgang, verdieping en een
zolder onder een haaks op de voorgevel geplaatst zadeldak met dakschild
aan de straatzijde. Het dak is gedekt met gesmoorde Hollandse pannen.
Het smallere achterhuis omvat een onderkelderde begane grond, twee
verdiepingen en een zolder onder een zadeldak (vormt ййn kap met het
voorhuis). Op het achtererf staan een los achterhuis. Dit heeft een
begane grond en verdieping onder een plat dak.

Voorgevel:

De twee vensterassen brede voorgevel is gepleisterd met schijnvoegen. De
winkelpui op de begane grond is recent vernieuwd. Centraal in de pui
ligt de winkelingang met aan weerszijden etalagevensters zonder een
borstwering. Boven de hoge begane grond is een kordonlijst aangebracht
waarboven twee vensters zijn geplaatst. De lekdorpels zijn opgenomen in
de kordonlijst. De vensters bevatten kozijnen met toognagel en
duivejagerprofilering en vernieuwde dubbele draairamen. Ter hoogte van
de kapverdieping worden deze twee vensters herhaald. De gevel wordt
afgesloten door een eenvoudig hoofdgestel met architraaf, fries en
kroonlijst.

Zijgevels:

Het pand wordt aan beide zijden begrensd door bebouwing. 

Achtergevel:

De achtergevel is niet zichtbaar vanuit de openbare ruimte. Uit een
notitie uit 1993 van de afdeling BAM kan worden afgeleid dat de
achtergevel op de eerste verdieping twee vensters met 4-ruits
schuiframen heeft.

Ruimtelijke indeling:

Op de verbouwingstekening uit 1993 is de ruimtelijke indeling van het
pand als volgt weergegeven: De begane grond van het hoofdpand is geheel
in gebruik als ййn grote winkelruimte. In het (voormalige) losse
achterhuisje zijn voorzieningen voor het winkelpersoneel. De trap naar
de verdieping bevindt zich tegen de linker zijmuur van het vaste
achterhuis. Op de verdiepingen bevinden de trappen zich tegen de rechter
zijmuur. Op de eerste verdieping van het voorhuis is tegen de linker
zijmuur een stookplaats. De zolder is niet in gebruik.

De kelder onder het voorhuis (achterste gedeelte is onderkelderd) was
vroeger toegankelijk vanuit de kelder onder het achterhuis. Thans is de
kelders niet meer toegankelijk.

Constructies:

In een opname rapport van de afdeling BAM wordt het volgende gezegd over
de constructies van het pand: De eerste verdiepingsbalklaag van het
voorhuis bestaat uit vier vakken met moer- en kinderbalken. De balklaag
was geel geschilderd. Onder het laatste balkvak zat tot 1928 een
insteekverdieping. In de voorgevel is onder de eerste
verdiepingsbalklaag een gedeelte van een boogfries aangetroffen. In de
linker zijmuur zijn veel oude hergebruikte bakstenen aanwezig en ook de
rechter zijmuur is opgetrokken uit rommelig metselwerk. Beide zijmuren
zijn gemeenschappelijk met de buurpanden. De tweede verdiepingsbalklaag
bestaat eveneens uit vier vakken moer- en kinderbalken. De kap is
opgebouwd uit drie eiken dekbalkjukken met getrokken telmerken. De
sporen zijn aan de onderzijde afgetimmerd. Op de spanten zijn later
grenen schaarspantjes aangebracht. Het derde spant is ten behoeve van
het trapgat vervangen door een rechte staander. 

De kelder onder het achterhuis had vermoedelijk een tongewelf in de
langsrichting. De eerste verdiepingsbalklaag van het vaste achterhuis
dateerde uit 1938 en is in de tweede helft van de 20ste eeuw verwijderd.
De tweede verdiepingsbalklaag bestaat uit twee vakken met moer- en
kinderbalken en de zolderbalklaag is modern (enkelvoudig). De kap op het
achterhuis is een sporenkapje uit het einde van de 19de of het begin van
de 20ste eeuw.

Interieurelementen

In het opname rapport uit 1994 wordt het volgende gezegd over
waardevolle interieurelementen: Op de rechter zijmuur van het voorhuis
is in 1994 een schildering van rond 1900 aangetroffen, bestaande uit
velden met blauwe randen (sjabloon). Rond het trapgat op de zolder van
het voorhuis staat een traphekje, uitgevoerd in Empire stijl, ca. 1840.
Bovendien zijn er in het pand nog houten betimmeringen aanwezig uit het
eerste kwart van de 19de eeuw.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Schapenmarkt 23 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het perceel strekte zich oorspronkelijk uit tot
aan de achterliggende Snellestraat.

2. Bouw- en/of kunsthistorische waarden

Het pand heeft een hoge bouwhistorische waarde vanwege de nog aanwezige
waardevolle 16de-eeuwse kern (o.a. boogfries, balklagen en kap).

3. Cultuurhistorische waarden

Het gebouw heeft cultuurhistorische waarde als zijnde twee in kern
16de-eeuws woon-werkhuis, gelegen binnen de 13de-eeuwse kern van
’s-Hertogenbosch. De 19de-eeuwse voorgevel is representatief voor de
gedeeltelijke vernieuwing die veel oude panden ondergingen in die
periode.

Het object Schapenmarkt 23, bestaande uit een 19de-eeuws pand met een
waardevolle XVI kern, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Schapenmarkt 23                               
        ’s-Hertogenbosch, GMSP II

  PAGE  1 

