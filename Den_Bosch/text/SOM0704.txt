’s-Hertogenbosch

Vughterstraat 147-149 (HERZIEN)

Kadastraal	: ’s Hertogenbosch, G-7551

Monumentnr.     : SOM0704

Huidige functie	: winkel-woning	Bouwjaar	: XIXa/b, kern XVII

Architect	: 

Oorspr.functie	: woon-werkhuis

 

Verbouwingen	: 1950

Archief		: Gemeente ’s-Hertogenbosch, afdeling BAM

globale aanduiding van het perceel

Context

(Bouw)historie:

In de loop van de 19de eeuw wordt een groot deel van de bestaande
bebouwing in de binnenstad verbouwd en vernieuwd. Ook in dit geval gaat
het om een 19de-eeuwse verbouwing van een ouder pand (mogelijk XVII). In
de jaren vijftig van de 20ste eeuw is de pui tegelijk met die van het
buurpand nr. 151 gewijzigd en zijn de winkelpanden op de begane grond
samengevoegd. 

Ligging:

Het pand ligt samen met het linker buurpand op een langgerekt perceel
aan de noordelijke zijde van de Vughterstraat op de voor Den Bosch
kenmerkende smalle strookverkaveling tussen de straat en de bebouwing
van de Westwal aan de Dommel, buiten de tweede stadsmuur uit de 14de
eeuw. Rechts wordt het pand begrensd door een smal steegje. Het geheel
is onderdeel van een gevelwand met voornamelijk 19de-eeuwse gevels. Veel
van deze panden aan de Vughterstraat hebben een oudere, soms
middeleeuwse, kern. Door de eeuwen heen is de Vughterstraat, die in
opzet een stadsuitbreiding uit de 14de eeuw is en vanuit het zuiden van
’s-Hertogenbosch naar de Markt loopt, een belangrijke uitvalsweg
geweest met grote economische activiteiten. Hierdoor is de
hoofdbebouwing aan deze straat door de tijd heen sterk gewijzigd en
vernieuwd.

Beschrijving

Algemeen (hoofdvorm, kap): 

Het pand heeft een rechthoekige plattegrond en bestaat uit een voor- en
achterhuis met drie bouwlagen en een zolder met borstwering onder een
flauw zadeldak met schild aan de voorzijde. Het geheel is gedekt met
rode verbeterde Hollandse pannen. 

Voorgevel:

De voorgevel van nr. 147-149 is in detaillering vrijwel identiek aan die
van het buurpand, nr. 151. De twee vensterassen brede voorgevel is
opgetrokken in baksteen en geschilderd. In de moderne pui op de begane
grond is links een groot etalagevenster opgenomen. Rechts hiervan
bevindt zich een portiek met de opgang naar de bovengelegen woning. In
dit portiek is nog een deel van een muurdam van de winkelpui rond 1900
en muurtegels uit de 1ste helft van de 20ste-eeuw. Een kordonlijst vormt
visueel de scheiding tussen de begane grond en de verdieping. Op de
eerste verdieping zijn twee vensters. De ramen zijn nieuw en gevat in
oude kozijnen met een kwart hol profiel en toognagels. Beide vensters
zijn voorzien van een hardstenen lekdorpel en een strek. Dezelfde
vensters worden op de tweede verdieping herhaald. De gevel wordt
afgesloten door een fries met twee gestucte velden en een kroonlijst op
drie gesneden consoles.

Zijgevels:

Van de zijgevels is enkel de rechter zijgevel zichtbaar. Deze is
opgetrokken in baksteen (gedeeltelijk nog XVI - XVII) en op de
verdiepingen gepleisterd. Tevens zijn er op de verdieping staafankers
zichtbaar, waarvan een paar uitzonderlijk grote. Deze ankers duiden op
de (oorspronkelijke) aanwezigheid van een samengestelde balklaag. Twee
luchtbogen verbinden de zijgevel van het achterhuis met het rechter
buurpand. De eerste verdieping bevat drie vensters met oude kozijnen met
duivenjager. De twee rechter vensters hebben dubbele draairamen (XX) en
het linker venster bevat een 20-ruits schuifraam. Op de tweede
verdieping bevinden zich drie vensteropeningen. Het smalle venster
uiterst rechts in de gevel heeft een kozijn met duivenjager, het
middelste venster bevat een dubbel draairaam en het linker venster een
9-ruits schuifraam.

Achtergevel:

De achtergevel is slechts voor een klein deel zichtbaar waardoor de
gevelindeling niet te zien is. Deze eenvoudige topgevel is gepleisterd.
Een houten balkonhek en hek ter afrastering van een dakterras suggereren
balkon- en terrastoegangen. Deze zijn echter niet zichtbaar.

Ruimtelijke indeling:

Uit tekeningen (1991) in het archief blijkt dat het voorhuis bestaat uit
vier balkvakken en het achterhuis uit twee. De begane grond is geheel in
gebruik als winkel en is in 1950 samengevoegd met de begane grond van
het buurpand nr. 151. Uiterst rechts in het pand is de opgang naar de
woonvertrekken op de verdieping.

Constructies:

Uit aantekeningen uit 1992 in het archief blijkt dat het voorhuis op de
eerste verdieping moer- en kinderbalken bevat en op de tweede verdieping
een samengestelde balklaag met onder de tweede en derde moerbalk rechts
een sleutelstuk met ojiefprofiel (eind 18de of begin 19de eeuw). Het
achterhuis is op de eerste verdieping voorzien van een enkelvoudige
balklaag.

De kap van het voorhuis bestaat uit eenvoudige schaarspanten en eiken
sporen. In het achterhuis is een soortgelijke kap aangetroffen, echter
niet van eikenhout. De linker zijmuur van het pand is een
gemeenschappelijke muur met het buurpand.

Interieurelementen:

Over monumentale interieurelementen is geen documentatie voorhanden.

Erf, bijgebouwen, diversen:

Achter het hoofdgebouw is een kleine plaats met daar achter diverse
ййn- en tweelaags aanbouwen met platte daken, waarschijnlijk daterend
uit de late 19de en vroege 20ste eeuw.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Als 19de-eeuws pand met oudere kern, gelegen op een voor Den Bosch
kenmerkend smal perceel buiten de stadsmuur uit de 14de eeuw en binnen
de uitbreiding van deze stadsmuur later die eeuw, heeft het pand
stedenbouwkundige waarde. Daarnaast heeft het geheel een hoge
stedenbouwkundige waarde omdat het rechts begrensd wordt door een steeg.
De voorgevel heeft architectonische waarde vanwege het geornamenteerde
hoofdgestel (XIXB). 

2. Bouw- en/of kunsthistorische waarden

Vughterstraat 147-149 is een typisch voorbeeld van een 19de-eeuwse
verbouwing van een (laat)middeleeuws pand. Omdat er van deze oudere kern
nog onderdelen bewaard zijn gebleven (oud metselwerk in de rechter
zijgevel) heeft het pand een hoge bouwhistorische waarde.

3. Cultuurhistorische waarden

Het object is een goed, en in hoofdvorm gaaf, voorbeeld van een
19de-eeuws winkel-woonhuis met een oudere kern, waardoor het
cultuurhistorische waarde heeft. Als representant van de ontwikkeling in
de tweede helft van de 19de eeuw, toen veel oude huizen langs de
belangrijke straten in Den Bosch geheel of gedeeltelijk werden
vernieuwd, heeft het pand ook cultuurhistorische waarde.

Het object Vughterstraat 147-149, 19de-eeuws voor- en achterhuis
(mogelijk oudere kern), is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Vughterstraat 147-149                         
       ’s-Hertogenbosch, GMSP II

  PAGE  1 

