’s-Hertogenbosch

Verwersstraat 45

Kadastraal	: ’s Hertogenbosch, H-5866

Monumentnr.     : SOM0686

Huidige functie	: winkel-woonhuis	Bouwjaar	: ca. 1900

Architect	: 

Oorspr.functie	: woonhuis

 

Verbouwingen	: 1912

Archief		: Gemeente ’s-Hertogenbosch, afdeling BAM

Datum document: 25-10-2007



globale aanduiding van het perceel

Context

(Bouw)historie:

Het pand Verwersstraat 45 dateert uit ca. 1900. Op de kadastrale kaart
uit 1823 is op dit perceel een heel andere bouwmassa zichtbaar, namelijk
een pand met een los achterhuis en bebouwing over de Dieze. Mogelijk
zijn er in het pand, in de linker zijmuur en beneden het maaiveld nog
elementen van deze eerdere bebouwing bewaard gebleven. Het huidige pand
verkeert nog vrijwel geheel in oorspronkelijke staat. In 1912 is de
kelder naar achter toe uitgebreid en is er tegen de achtergevel een
serre aangebouwd ter uitbreiding van de huiskamer. Ook werd er een
vensterpartij aangebracht in de achtergevel van het voorhuis, ter hoogte
van de zolderverdieping. Voor zover bekend hebben er sindsdien geen
grote wijzigingen meer plaatsgevonden. Een deel van de begane grond
(voormalige salon) is tegenwoordig in gebruik als winkel en de rest van
het pand als woning.

Ligging:

Het hoekpand ligt aan de zuid westelijke zijde van de Verwersstraat op
een langgerekt perceel dat aan de achterzijde grenst aan de Dieze. Links
wordt het gebouw begrensd door bebouwing en rechts grenst het perceel
aan het perceel van het Noord-Brabantsmuseum, vroeger klooster. Vanaf
dit terrein zijn delen van de zijgevels en achtergevel zichtbaar. De
achterliggende Dieze is ter plaatse in 1909 overbouwd en bij de tuin
getrokken. Op de kadastrale kaart uit 1823 komt het perceel overeen met
het huidige perceel maar was er sprake van een andere bebouwing.
Waarschijnlijk is voor de bouw van het huidige pand de bestaande
bebouwing (gedeeltelijk) gesloopt. 

De Verwersstraat dankt zijn naam aan de grote hoeveelheid lakenververs
die zich hier in de loop van de 15de eeuw vestigden. 

Beschrijving

Algemeen (hoofdvorm, kap):

Het pand omvat een voorhuis met vast achterhuis (met elkaar verbonden
middels een tussenlid). Het geheel bestaat uit een kelder (onder
gedeelte van het achterhuis), begane grond, verdieping en
zolderverdieping onder een mansardekap. Het linker en rechter dakvlak
zijn gedekt met leien.  Achter het pand is een kleine tuin die tot over
de achterliggende Dieze reikt. 

Voorgevel:

De voorgevel is opgetrokken in schoon metselwerk (kruisverband) en wordt
op diverse plaatsen verlevendigd door middel van siermetselwerk,
hardstenen kordonlijsten en zandstenen speklagen. Op de begane grond zit
links de ingang met rechts hiervan twee vensters boven een hardstenen
borstwering. De ingang met bovenlicht bevat het oorspronkelijke kozijn
met kraalprofilering en paneeldeur. De vensters rechts van deze ingang
bevatten (vernieuwde) H-schuiframen binnen de oorspronkelijke kozijnen
met kraalprofiel. In het boogveld boven de vensters en de ingang is een
tegelmozaпek aangebracht. Boven dit boogveld zit een strekse
ontlastingsboog met natuurstenen aanzetstenen en sluitsteen met
diamantkop. Een hardstenen kordonlijst op klosjes vormt visueel de
afscheiding tussen de begane grond en de verdieping. Op deze verdieping
zitten twee vensters met (vernieuwd) H-schuifraam binnen de
oorspronkelijke kozijnen met kraalprofiel. Onder de vensters zit een
hardstenen lekdorpel en boven de vensters is een strekse tudorboog met
natuurstenen aanzetstenen en sluitsteen met diamantkop. In het boogveld
is een tegelmozaпek aangebracht. De twee vensters op de
zolderverdieping bevatten de oorspronkelijke kozijnen en vernieuwde
kunststof (val)ramen. Onder de vensters een hardstenen lekdorpel en
erboven een strekse keperboog met natuurstenen aanzetstenen en
sluitsteen (diamantkop) en tegelmozaпek in het boogveld. De gevel wordt
afgesloten door een markant hoofdgestel met architraaf, fries met
siermetselwerk en trigliefen met guttae en een (aan de rechter zijde
gekorniste) kroonlijst.

Zijgevels:

Het pand wordt aan de linker kant begrensd door bebouwing. De rechter
zijgevel is vanuit de openbare ruimte slechts gedeeltelijk zichtbaar
(bovenste deel). Deze zijgevel is verdeeld in drie delen: zijgevel van
het voorhuis, zijgevel van het smallere tussenlid en zijgevel van het
achterhuis. Allen zijn opgetrokken in baksteen (kruisverband) en alleen
het zijgeveltje van het tussenlid is ter hoogte van de begane grond en
verdieping geschilderd. Alle drie de gevels bevatten op de verdieping
ййn venster met H-schuifraam (voorhuis) of T-schuifraam (tussenlid en
achterhuis) en bovenlicht. Boven deze vensters zit een strekse boog en
er onder een hardstenen lekdorpel. Ter hoogte van de verdiepingsvloer en
de zoldervloer zijn staafankers zichtbaar (voor- en achterhuis). Op het
binnenplaatsje tussen het voor- en achterhuis is tegen de zijgevel van
het tussenlid (in de noordelijke hoek) staat een kleine vierkante, twee
bouwlagen hoge gepleisterde bebouwing waar de toiletruimtes in zijn. De
gevels worden afgesloten door een gootlijst.

Achtergevel: 

Zowel de achtergevel van het voorhuis, als de achtergevel van het
achterhuis is slechts gedeeltelijk zichtbaar vanaf het perceel van het
rechts van het pand gelegen Noord-Brabantsmuseum. Van de achtergevel van
het voorhuis is te zien dat het metselwerk tot op de eerste verdieping
geschilderd is. Op de eerste verdieping zit een venster met
T-schuifraam. Dit venster heeft aan de onderkant een hardstenen
lekdorpel en aan de bovenzijde een strekse boog. Ter hoogte van de
zolderverdieping is het in 1912 aangebracht venster zichtbaar. Het gaat
hier om een venster met drie gekoppelde ramen en bovenlichten. Tegen de
achtergevel van het achterhuis staat op de begane grond de in 1912
aangebrachte serre. Deze is niet goed zichtbaar vanuit de openbare
ruimte. Op de verdieping bevat deze gevel twee gevelopeningen met
dubbele openslaande deuren en een bovenlicht. Aan de bovenzijde is een
strekse boog zichtbaar. Ter hoogte van de zolderverdieping zitten twee
vensters met dubbele draairamen. Boven deze vensters een strekse boog en
er onder een hardstenen lekdorpel. De gevel wordt afgesloten door een
daklijst.

Ruimtelijke indeling:

Het pand bevat vrijwel geheel de oorspronkelijke indeling van rond 1900.
Onder het voorste deel van het achterhuis zit een kelder. Deze is in
1912 naar achter toe uitgebreid. Beide kelderruimtes hebben
trogggewelfjes op stalen I-balken. De kelder is van binnenuit
toegankelijk. Links op de begane grond loopt over de gehele diepte van
het pand (voorhuis, tussenlid en achterhuis) een gang. Rechts van deze
gang zijn alle (woon)vertrekken gesitueerd. Het voorhuis heeft een grote
bordestrap tussen een voorkamer en een achterkamer in. In het achterhuis
zit de trap tussen de (voormalige) keuken en een woonvertrek in. Deze
indeling (gang links, woonvertrekken en trappen rechts) wordt op de
verdieping en zolderverdieping herhaald. De stookplaatsen zitten tegen
de rechter zijmuur.

Constructies:

Over de constructies van het pand is geen documentatie voorhanden.

.

Interieurelementen

Over eventuele waardevolle interieuronderdelen is geen documentatie
voorhanden. Hoogstwaarschijnlijk bevat het pand nog waardevolle
interieurelementen uit de bouwtijd en het eerste kwart van de 20ste
eeuw.

Erf, bijgebouwen, diversen:

Motivering voor plaatsing op de gemeentelijke monumentenlijst

1. Architectonische en stedenbouwkundige waarden

Het pand Verwersstraat 45 heeft stedenbouwkundige waarde vanwege de
samenhang met de historische gebouwde omgeving en de historische
verkavelingsstructuur. Het hoekpand ligt direct naast het perceel van
het voormalige Bogaardenklooster en het perceel loopt door tot aan de
achterliggende Binnendieze. Het pand heeft een zeer beeldbepalende
werking vanwege de markante detaillering van de voorgevel. Hierdoor
heeft het geheel architectonische waarde.

2. Bouw- en/of kunsthistorische waarden

Het pand is rond 1900 gebouwd en verkeert nog in vrijwel geheel
oorspronkelijke staat. Mogelijk bevinden zich onder het maaiveld nog
restanten van de fundering van de oudere bebouwing ter plaatse.

3. Cultuurhistorische waarden

Het gebouw heeft cultuurhistorische waarde als zijnde een in hoofdvorm
en uiterlijke verschijningsvorm gaaf woonhuis van rond 1900. Het pand is
representant van de ontwikkeling vanaf de tweede helft van de 19de eeuw,
toen veel oude huizen aan de belangrijke straten in Den Bosch geheel of
gedeeltelijk vernieuwd werden en een nieuwe voorgevel kregen. 

Het object Verwersstraat 45, bestaande uit een in hoofdvorm en
uiterlijke verschijningsvorm nog oorspronkelijke staat verkerend
woonhuis uit ca. 1900, is op basis van bovenstaande criteria
beschermenswaardig als gemeentelijk monument in de gemeente
‘s-Hertogenbosch

Redengevende omschrijving Verwersstraat 45                              
          ’s-Hertogenbosch, GMSP II

  PAGE  5 

