’s-Hertogenbosch

Kruisstraat 26 - Korenbrugstraat 2

Kadastraal	: ’s Hertogenbosch, G-8257

Monumentnr.     : SOM0711

Huidige functie	: winkel-opslagruimte-woningen	Bouwjaar	: voor- en
zijgevel ca. 1875, oudere kern

Architect	: 

Oorspr.functie	: woon-werkhuis

 

Verbouwingen	: 1946, 1998

Archief		: Gemeente ’s-Hertogenbosch, afdeling BAM

Datum document: 13-3-2008



globale aanduiding van het pand

Context

(Bouw)historie:

Het hoekpand Kruisstraat 26 - Korenbrugstraat 2 bevat op de begane grond
een winkelruimte aan de voorzijde en een opslagruimte erachter, die
doorloopt in het naastliggende pand Korenbrugstraat 4-6 (dat tot
hetzelfde bezit behoort en ook in het GMSP II is opgenomen). Op de
verdiepingen bevinden zich drie appartementen. Het huis werd vroeger "De
Soutkast" (1603), "Het Hooghuis" en "De gekroonde Kandypot" (1743)
genoemd. Het pand dateert in kern uit de periode van de 15de tot 17de
eeuw. Rond 1875 werden de voorgevel (aan de Korenbrugstraat) en de
zijgevel (aan de Kruisstraat) verbouwd in de vorm van gepleisterde
lijstgevels. Hierbij werd ook de voorgevel van het naastliggende huis
Korenbrugstraat 4-6 verbouwd, waardoor de twee panden visueel tot een
eenheid werden gesmeed. Aan de verschillen in vensterindeling in de
voorgevels bleef echter zichtbaar dat het om twee oudere huizen gaat. De
pui van de winkel op de hoek is in de jaren zestig geheel vernieuwd. In
de late 20ste eeuw is de bovenwoning verbouwd tot appartementen.

Ligging:

Het gebouw is gelegen op de zuidwestelijke hoek van de Korenbrugstraat
en de Kruisstraat en sluit aan beide zijden aan op gesloten gevelwanden.
De Korenbrugstraat en de Kruisstraat zijn net buiten de oude 13de-eeuwse
kern van de stad gelegen. De Korenbrugstraat kwam tot stand met de
uitbreiding van de stad in de 14de eeuw, waarmee het gebied binnen de
muren werd getrokken. De straat was vrij belangrijk, want deze verbond
het centrum met de Sint Janspoort (aan het einde van de Sint Jansstraat)
die de stad vanuit het westen ontsloot. De naam komt van de Korenbrug,
die over de Binnendieze ligt aan het westelijke uiteinde van de straat.
In de 19de eeuw heette de straat nog Kruisstraat, evenals de kruisende
straat die nu nog altijd Kruisstraat heet. De naam is waarschijnlijk
afkomstig van deze kruising en dateert uit de 18de eeuw. De huidige
Kruisstraat liep aan de buitenzijde van de eerste stadsmuur. De straat
had aanvankelijk nog geen naam en werd in de 14de eeuw omschreven als
'de straat strekkende van de Vismarkt tot het Minderbroedersklooster',
of '...tot de boomgaard van de Minderbroeders'. De stadsgracht aan de
oostzijde van de straat werd in de 15de en 16de eeuw gedempt en bebouwd.

Het onderhavige perceel, dat ook het buurhuis Korenbrugstraat 4-6 omvat,
zal echter al in de 14de of 15de eeuw zijn bebouwd met de twee huizen.
Waarschijnlijk betrof het toen nog twee aparte kavels, die op de
Korenbrugstraat waren georiлnteerd.

Beschrijving

Algemeen (hoofdvorm, kap):

Het pand heeft een langwerpige plattegrond evenwijdig aan de
Kruisstraat. Het gebouw bevat een begane grond, twee verdiepingen en een
zolder met borstwering. Het heeft een zadeldak met voorschild, gedekt
met opnieuw verbeterde Hollandse pannen. In het linker dakvlak bevindt
zich achteraan een dakraam en op het rechter staat een dakkapel met
schuin pannengedekt dak over vrijwel de gehele lengte van het pand.

Voorgevel:

De voorgevel aan de Korenbrugstraat is een lijstgevel die net als de
zijgevel aan de Kruisstraat en de gevel van het buurpand Korenbrugstraat
4-6 is gepleisterd in blokverband (met schijnvoegen). Op de begane grond
bevindt zich een winkelpui uit de jaren zestig, omlijst met een
bekleding van natuursteen. Hierboven bevindt zich een gepleisterde
cordonlijst, waarboven aan beide uiteinden van de gevel gepleisterde
lisenen staan. Deze zijn voorzien van verdiepte panelen met aan de
onder- en bovenzijde naar binnen gebogen korte zijden en halverwege de
lengte opliggende cirkels. Hiertussen is er op de verdieping een lage
borstwering, gedekt door een gepleisterde waterlijst die overgaat in de
lekdorpels van twee vensters. Deze vensters hebben gepleisterde,
geprofileerde omlijstingen met ronde bovenhoeken en barokke kuiven. Ook
de kozijnen, die zijn voorzien van een kraalprofiel, hebben ronde
bovenhoeken. Ze bevatten T-draairamen uit de 1930er jaren met
glas-in-lood in de bovenramen (kathedraalglas met centraal een
geometrische decoratie). Net boven de vensters bevindt zich in het
midden een gevelsteen van kalksteen met in reliлf het jaartal 1743, een
pot met aan weerszijden puntzakjes, de linkse met een 'K' (kandij) en de
rechtse met een 'S' (suiker), en daaronder de naam “D' GEKROOND’
KANDIJPOT”. Dit wijst erop dat in dat jaar een kruidenier in het pand
was gevestigd. Op de tweede verdieping is er een licht vooruitstekende
gepleisterde cordonlijst met in het midden een verder vooruitstekende
lekdorpel. Die laatste behoort bij het venster, dat grotendeels gelijk
is aan de twee op de verdieping, maar iets kleiner is, en een schuifraam
zonder glas-in-lood bevat.

De gevel wordt afgesloten door een hoofdgestel met gepleisterde
architraaf en fries, die boven de lisenen iets vooruitsteken, en houten
kroonlijst. 

Zijgevels:

De zijgevel aan de Kruisstraat is net als de voorgevel gepleisterd met
schijnvoegen, en heeft vensters met dezelfde gepleisterde omlijstingen
en kuiven, ramen van dezelfde typen en dezelfde lisenen en winkelpui als
in de voorgevel. Deze winkelpui bevindt zich bij de hoek uiterst rechts,
en daarboven is er net als in de voorgevel een cordonlijst met daarop
ter weerszijden de lisenen. De linker liseen scheidt dit geveldeel van
de rest van de gevel, die veel breder is. Het geveldeel tussen de
lisenen boven de winkelpui heeft horizontale en verticale schijnvoegen,
terwijl de rest alleen van horizontale schijnvoegen is voorzien, die
bovendien op iets andere hoogtes liggen. Links van de winkelpui heeft de
gevel een gepleisterde plint en borstwering, gedekt door een licht
vooruitstekende cordonlijst die bij de lekdorpels van twee vensters
verder vooruitsteekt. Het rechter venster bevat een T-draairaam met
glas-in-lood in het bovenraam. Het linker bevat een 4-ruits schuifraam
(oorspronkelijk 6-ruits). Helemaal links bevindt zich een ingang naar de
bovenwoning met gepleisterde omlijsting, gevuld met een van fijne
detailleringen voorziene paneeldeur van rond 1900 onder geprofileerd
kalf en 2-ruits bovenlicht. Deze drie gevelopeningen hebben kozijnen met
kwarthol profiel, terwijl de vensterkozijnen op de verdiepingen
kraalprofielen hebben. Op de eerste verdieping boven de winkelpui
bevindt zich een venster met een Frans balkon met 20ste-eeuws
smeedijzeren hekje en dubbele paneeldeur met hoge ruiten en een
bovenlicht met glas-in-lood als in de voorgevel. In het grotere linker
geveldeel is een cordonlijst met vooruitstekende lekdorpels en drie
vensters recht boven die op de begane grond. De twee rechts bevatten
T-draairamen met glas-in-lood in de bovenramen en de linker is een
blindvenster. Op de tweede verdieping is een zelfde indeling: in het
rechter geveldeel ййn venster, en links twee vensters en een
blindvenster. De ramen zijn schuiframen. Net als de voorgevel wordt de
zijgevel afgesloten door een hoofdgestel met gepleisterde architraaf en
fries, die boven de lisenen iets vooruitsteken, en houten kroonlijst.

De rechter zijmuur van het huis wordt begrensd door bebouwing. 

Achtergevel:

De achtergevel wordt grotendeels begrensd door het buurpand Kruisstraat
24, maar is hoger en dus deels zichtbaar vanaf de straat. Het betreft
een bakstenen tuitgevel waarvan de top is vernieuwd in de eerste helft
van de 20ste eeuw. Het zichtbare gedeelte daaronder heeft vlechtingen en
lijkt mede gezien de gebruikte baksteen uit de 16de of 17de eeuw te
dateren. 

Ruimtelijke indeling:

De bouwtekening uit 1998 geeft het volgende beeld van de indeling van
het pand. De begane grond bevat aan de voorzijde een afgescheiden
winkelruimte en achterin een opgang naar de woningen. Daartussen ligt
een grote ruimte die doorloopt in het buurpand Korenbrugstraat 4-6. De
muur tussen de twee huizen is grotendeels verwijderd. Op de eerste
verdieping is de indeling nog grotendeels gelijk aan die in 1946 reeds
aanwezig was. Aan de voorzijde bevindt zich een grote kamer met erachter
een iets kleinere. Het appartement op de eerste verdieping loopt door in
het achterhuis van het buurpand Korenbrugstraat 4-6, waarzich enkele
kleine ruimtes bevinden. De trap naar de tweede verdieping bevindt zich
ook in dit volume. De indeling van de tweede verdieping en de zolder is
grotendeels modern. Er zijn rookkanalen op de verdiepingen tegen de
rechter zijmuur in de voorkamer en tegen de dwarsmuur.

Constructies:

Volgens de bouwtekening uit 1998 is de rechter zijmuur op de begane
grond voor een groot deel weggebroken. Voor het overige is deze muur
behouden, met een dikte van bijna een halve meter. De eerste
verdiepingsbalklaag is enkelvoudig. De balken zijn voorzien van
kraalprofielen. De gordingenkap heeft vier spantjes.

De rechter zijmuur en de achtergevel zijn gemeenschappelijk met de
buurpanden.

Interieurelementen:

Volgens de bouwtekening uit 1998 bevat het linker pand op beide
verdiepingen in de voorkamers schoorsteenmantels.

Erf, bijgebouwen, diversen:

Het perceel is geheel bebouwd.Motivering voor plaatsing op de
gemeentelijke monumentenlijst

1. Architectonische en stedenbouwkundige waarden

Het pand Kruisstraat 26 - Korenbrugstraat 2 heeft stedenbouwkundige
waarde vanwege de samenhang met de historische gebouwde omgeving en de
historische perceelsstructuur. De gevelwanden van de Kruisstraat en de
Korenbrugstraat vormen een fraai historisch ensemble. Het pand heeft
extra stedenbouwkundige waarde vanwege de hoekligging en vanwege de
visuele samenhang met de voorgevel van het rechter buurpand
Korenbrugstraat 4-6. Daarnaast heeft het pand architectonische waarde
vanwege zijn historische hoofdvorm en de gepleisterde lijstgevels van
rond 1875.

2. Bouw- en/of kunsthistorische waarden

Het pand heeft bouwhistorische waarde vanwege de oude muren, die
vermoedelijk uit de periode van de 15de tot 17de eeuw dateren. Rond 1875
heeft het pand een ingrijpende modernisering ondergaan. Hierbij werden
onder andere de voor- en zijgevel gewijzigd. Ook de onderdelen uit deze
bouwfase hebben bouwhistorische waarde.

3. Cultuurhistorische waarden

Het gebouw heeft cultuurhistorische waarde als zijnde een woon-werkhuis
dat dateert uit de periode van de 15de tot 17de eeuw, dat in de 19de
eeuw of eerder ten dele is samengevoegd met het rechter buurpand en
waarin diverse wijzigingen herkenbaar zijn uit verschillende historische
perioden, met name uit de periode rond 1875.

Het object Kruisstraat 26 - Korenbrugstraat 2, van oorsprong bestaande
uit een hoekhuis dat in kern uit de 15de tot 17de eeuw dateert met
gepleisterde lijstgevels van rond 1875, is op basis van bovenstaande
criteria beschermenswaardig als gemeentelijk monument in de gemeente
‘s-Hertogenbosch

Redengevende omschrijving Kruisstraat 26 - Korenbrugstraat 2
’s-Hertogenbosch, GMSP II

  PAGE  1 

